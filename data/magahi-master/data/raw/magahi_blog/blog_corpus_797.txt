दृश्य-8(ख़्लिस्ताकोव अकेला)ख़्लिस्ताकोव - हियाँ कइएक अधिकारी आउ सरकारी
कर्मचारी हइ । लेकिन हमरा लगऽ हइ, कि ओकन्हीं हमरा सरकारी अदमी समझते जा हइ
। पक्का हम कल्हे ओकन्हीं के आँख में धूल झोंकलिअइ । कइसन बेवकूफ लोग हइ !
ई सब के बारे हम पितिरबुर्ग में त्र्यापिचकिन के लिखके बतइबइ - ऊ आलेख
(articles) लिक्खऽ हइ - त ओकरा ओकन्हीं के भंडा फोड़े देल जाय । ए ओसिप,
हमरा कागज आउ कलम दे ! (ओसिप दरवाजा से अंदर हुलकऽ हइ, आउ बोलऽ हइ - "अभी
लइलिअइ ।")आउ अगर त्र्यापिचकिन के दाँत में कोय पड़ जाय - त ओकरा खुद के
बचावे के चाही - व्यंग्यात्मक शब्द लगी अपन बापो के नयँ छोड़ऽ हइ, आउ पैसा
से भी प्यार करऽ हइ । लेकिन ई अधिकारी आउ कर्मचारी निम्मन लोग हइ; ई
ओकन्हीं के पक्ष से निम्मन लक्षण हइ कि ओकन्हीं हमरा उधार देते गेलइ । जरी
गिनके तो देख लिअइ, कि हमरा पास केतना पैसा हइ । ई हइ जज के तरफ से तीन सो
रूबल; ई पोस्टमास्टर से तीन सो, छो सो, सात सो, आठ सो ... कइसन गंदा नोट हइ
! आठ सो, नो सो ... ओहो ! एक हजार के उपरे हइ ... अच्छऽ, अब, कप्तान अब
हमरा से पंगा ले ! देखल जाय, कि केऽ केकरा मात दे हइ !सूची पिछला अगला