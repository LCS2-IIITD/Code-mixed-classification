कहानीकार - श्री तारकेश्वर भारतीपौ फटवे कैल हल कि झन-झन-झन थाली बजे लगल
भुनेसर के घर में, आउर होवे लगल कि भुनेसर के घरवाली के बुतरू होल हऽ ।
आय-माय-दाय के भीड़ लगे लगल, बुतरू के मुँह देखे ला । तुलाही चाची बोललन -
पाँच बरीस पर अँचरा खुलल बेचारी भुनेसर वाली के; संकर जी के किरपा भेल;
जिये, बचे, लखिया होवे । धुरियारी मामा कहलन - लेल-देल बप्पे नियर होतै
छौंड़ा । कँझली फुआ कह उठलन - नै चाची, ममुआँ के मुठान पर है । देखऽ हो नै,
नकिया उनकरे ऐसन उठल हइ ! बड़की फुआ डाँट के बोललन - भक् ! भकचोंधरी, सूझऽ
हौ तोरा कुछ ? मैये से मिलल है । लइका के रंग के बारे में भी, जेतना मुँह
ओतना बात । कोय कहे गोर होतै, कोय कहै करिया । कुछ-कुछ धमसनमा छौंड़ा नियर
होतै । अन्त में ई बात पर ई सब कोय आ टिकलन कि लइका न माय नियर करिया होतै
न बाप नियर गोर; साँवर होतै । रहल नै गेलन तो पछियारी नानी मूड़ी हिलैते
अप्पन कोठरी से निकसिये अइलन आउर 'सबके नीपल गेलो दहाय, अब के नीपल देख गे
दाय' कहावत सिद्ध करे ले बोललन - तोहनी सब की जाने गेला ? बुतरू कैक रंग
बदले हे । अभी कुछ नै कहल जा सकै हे । मुदा होतै गोरे । कैसनो होवै, हमरे
ऐसन दाँत टूटै, जियै, बचै, एक से एकीस होवै । तब लइका के दादी बोल उठलन -
हँऽ माय, बड़ गंगा-गजाधर नेवलूँ तब भगवान पोता के मुँह देखौलन हे । सब मिल
असीस देहू । कैसनो होवै, 'घी के लड़ुआ टेढ़ो भला' । सोहनी चाची बराबर खोरनी
लेले रहऽ हलन आउर जरन्त एक नम्मर के । बुतरू देख के नाक-भौं सिकोड़ के आउर
मुँह बिचका के बोललन - ऐसे जे कहऽ सब, मुदा हमरा मुँहदेखली नै बोले आवे हे
। बुतरू सतमासु लगऽ हे । काहे कि कनैया के तो भरपेट खाइयो ला नै मिलऽ हलै ।
आउर छौंड़ा कार तो अलकतरे होतै । सोहनी के बात पर कोहार मच गेल ।
उकटा-पुरान के बजार गरम हो गेल । दलान पर से भुनेसर आउर गाँव के दस-पाँच
आदमी जुट गेलन तब रोक-थाम हो गेल । सोहन चाची घसक गेली । रजमतिया फुआ बोलली
- 'एक छौंड़ा आ गेल, लुतरी लगा गेल, अपने परा गेल', इहे बात हो गेल, आउ की
!कि झुमइत-झामइत आ पहुँचल रमरतिया, मुनिया, धनिया आउर चुनियाँ, लचकइत-मटकइत
आउर जवानी के जोस में उमहल हुरदंग मचइते । ई सब में मेठ हल, बोले में तेज
आउर नटखट, रमरतिया । बरस पड़ल - काकी, दादी, नानी, सब हटऽ इहाँ से; ठिके
कहल गेल हे कि "जहाँ बुढ़ियन के संग, तहाँ खरची के तंग, (आउर) जहाँ लइकन के
संग, तहाँ बाजे मिरदंग" । सब सठिया गेलन हे । ओकर सिकायत ओकरा से, अउर
ओलहन, खटपट । भुनेसर भइया के बेटा भेलैन हे । ई खुसिआली में गीत-गौनी होवे
के चाही । ई गियान-धियान केकरो नै । आउर उठल सोहर –"अँगना जे लिपली दहावही
आउरे पहापही हे, ललक देखली नैहरवा के बाट, भइया मोर आवथी हे" । गीत समापत
होल कि चुहल आउर धमाचौकरी मचे लगल आउर हा-हा-ही-ही-हु-हु-हु होवे लगल आउर
घंटो चलल । फिर पान खा-खा के सब अपन घर के रास्ता लेलन ।दुख में दिन पहाड़
आउर सुख में दिन हवा हो जा हे । गीत-नाध में भोर से रात आउर रात भिनसरवा
होते-होते छो दिन हो गेल आउर आज छठियार हे । दाय के हँकार पड़ल - अँगना,
ओसारा आउर दलान लीपे ला; नफर के पुकार भेल गंगाल में पानी भरे ला; आउर नाउन
के बुलाहट गेल नोह टूँगे ला । अप्पन-अप्पन काम में सब जुट गेलन ।नाउन
परसौती मालकिन के नोह टूँगते-टूँगते अप्पन आमदनी के ब्योंत लगावे लगल, काहे
कि 'आदमी में नउआ आउर पंछी में कउआ' बड़ बुधगर होवे हे ।त बहूजी ! जल्दी से
बताहू ने कि छठियार के नेउता कहाँ-कहाँ जइतै । हम्मर मरदनमा के की जानी
छुट्टी हइ कि नै है । बतावल रहतै तो, नै होतै, हम्हीं दे ऐतियइ हल ।तूँ
बउड़ाही हें की गे ! कहाँ-कहाँ नेवता जइतै, ई भी पूछे के बात हे ?तइयो
बहूजी, बताइये देतहो हल तो बेस बात हलै ।तो सुन, ..... नेवता बस तीने जगह
....... कहाँ-कहाँ ? ---हम्मर नैहर एक; सुनला ?हँऽ मलकिनी, उहाँ तो जरूरे
जाय के चाही ।दू, उनकर ससुरार; सुनला ?हँऽ-हँऽ, सुनलियै ने तब !तीसर जगह
बबुआ के ननिहाल । याद कइलें ? हाँ मलकिनी, समझ गेलियै, नेउतवा तीने जगह
जइतै ।बहू बुदबुदाल - 'दुनियाँ-जहान से हमरा कौन मतलब हे !' कि कोना में
बैठल भुनेसर के माय फट पड़लन - देख तो निगोड़ी के ! खाली अप्पन नैहर तकलक ।
हम्मर बेटी-दमाद के नेउता हम्मर पोता के छठियार में नै जात, ई हमरा से
बरदास नै हो सके हे । बाप रे बाप ! ई कैसन कुलच्छनी हम्मर घर में ढुक गेल
कि हम्मर कुल-परिवार के पराया समझे हे !!कि दाल-भात में ऊँट के ठेहुन बन के
सोहनी चाची आ विराजलन आउर 'पूछ नै ताछ, हम दुलहिन के चाची' बन के बोल उठलन
–ठीके तो कहऽ हथिन भुनेसर के माय ! बाप रे बाप ! करकस्सा होवऽ हे तो ऐसन ।
कुल-परिवार आउ अप्पन नाता-गोता के जे कलमुँहीं नै चिन्हे, ओकरा तो घर से
निकास देवे के चाही । बस, धधकल आग में घी पड़ गेल । लियो-लियो बोल देला पर
कुतवो लड़े लगऽ हे, आदमी के कौन ठिकाना ! सास-पुतोह कमर कस के मैदान में आ
गेलन, एक दूसर के बखिया उघाड़े लगलन । भाय-बाप-भतीजा के सराध होवे लगल,
दुन्नो के कुल में कालिख पोताय लगल । गाली-गलौज के नाली के सड़ाँध से भला
आदमी के नाक फटे लगल ।हल्ला-गुल्ला सुन के भुनेसर आ जुमलन । माय के मुँह से
निकलल गारी ओकर काने से टकरा गेल । ऊ समझलक कि सब कसूर माय के हे । मौका
देख के भुनेसर के बहू विलाप कर के छाती पीटे लगल । भुनेसर 'नै आव देखलक नै
ताव', उठौलक डंटा आउ माय के पीठ पर तड़ा-तड़ बजावे लगल । कैसे तो भुनेसर के
लँगोटिया यार लोहा सिंह पहुँच गेल आउ डंटा छीन के छप्पर पर फेंक देलक आउ
डाँट-फटकार के ओकरा बाहर लैलक, नै तो बुढ़िया उहँइँ ढेर हो जइतै हल ।
भुनेसर बहू कोठरी में जाके दुबक गेल आउर उहँइँ सुबकते रहल ।करे के तो करिये
गुजरल, मुदा भुनेसर के ई बात के बड़ी कचोट हे । गुस्सा बहुत चंडाल होवे हे
। बाद में जब ओकरा ई मालूम होल कि कसूर खाली माये के नै हे आउर गारी देवे
में दुन्नो पलड़ा बराबर हल, तो ओकरा एक साथ हजार बिच्छा डंक मारे लगल
।भुनेसर के माय दरद-पीरा से कानते-रोते आउ ई कहते रामलखन बाबू के इहाँ जा
रहल हे कि 'हाय ! भुनेसरा के ओढ़नी के बयार लग गेल ! हम ई जनतियो हल रे
छौंड़ा, कि तूँ हमर ई हाल करमे तो सउरिये में नून चटा देतियो हल । निपुतरी
रहतूँ से अच्छा । निगोड़ी नीमक पढ़ के खिला देलक हे भुनेसर के, तबे न ऊ ऐसन
बेदरदा निकलल ! मरदाना मर गेला तो हम केतना दुख उठा के आउर केतना जतन से
ओकरा पाललूँ-पोसलूँ आउ खेत गिरमी रख के बिआहो कर देलूँ ! ऊ हम्मर नै होल
!रामलखन बाबू भुनेसर के गोतिया हथिन । सौ सवा सौ चास-वास हन । बाग हन,
बगीचा हन । गाँव के मुखिया ओही चुना हथ । समाजवादी देस भारत में अबहियो
पद-परतिष्ठा अमीरे के मिलऽ हे । गरीबो के कहियो नसीब होत, ई तो भवानी
जानथिन !बुढ़िया जा पहुँचल ड्योढ़ी पर । रामलखन बाबू चौकी पर बैठल हलन ।
देख के बुढ़िया लोर ढारे लगल आउर फिर अँचरा से लोर पोछ के बोलल - देखऽ
बड़का बाबू, निगोड़ा भुनेसरा मेहरी के कहना में हमरा बड़ी मार मारको हे,
दरद से हम बेहाल हो रहलियो हे । तोहर दरबार में केस करऽ हियो । ओकरा ऐसन
सजाय दऽ कि ओकरा छठी के दूध इआद आ जाय । हाय राम ! छछात कलजुग कि भठजुग आ
गेल बड़का बाबू !आयँ ! भुनेसर मारको हे तोहरा ? देखियो कने मारको हे ।
बुढ़िया पीठ उघार के देखा देलक । बाप रे बाप ! दाग उखड़ल हो । ई अनियाय ! ई
जुलुम ! भुनेसरा तो खानदान के नाम डुबा देलक । आउर एकरा में जिला-जेवार के
भी नामहँसी हे । हम ई जुलुम नै बरदास कर सकऽ ही । हम भुनेसरा के आझे जात से
खारिज करऽ ही । आझ से हुक्का-तमाकू बन्द ।आयँ ! की बोलला बड़का बाबू ? जात
से खारिज ? हुक्का-तमाकू बन्द ? वाह रे ! कौन बेटा जनमल हे हम्मर बेटा के
हुक्का-तमाकू बन्द करे वाला ? कि ओकरा मुँह में कारिख लगल हे ? कुल में
कउनो दाग लगल हे, जे कोय मोछकबरा भुनेसरा के हुक्का-तमाकू बन्द कर देत ?
एतने बात हे कि हमरा दू डंटा मार बैठल । हमरा बेटा हे, तब नै मारलक ! जे
निगोड़ा-निगोड़ी के 'न आगे नाथ न पाछे पगहा' है, ओकरा के मारतै ? ले, देखऽ
इन्साफ । रहे दऽ अप्पन इन्साफ ! बेटवा हमरे, पुतोहियो हमरे । रखऽ अप्पन
नियाव, हम अप्पन घर जाही ।रामलखन बाबू हक्का-बक्का । ड्योढ़ी के कोना में
खड़ा भुनेसर आउर भुनेसरबहू सब सुन रहल हल । घर जाके माय के हरदी-चूना
भुनेसर लगावे लगल आउ बहू गोड़ में कड़ुआ तेल लगवे लगल ।["इंटरमीडिएट मगही
गद्य-पद्य संग्रह (भाषा आउ साहित्य)" (1984), बिहार मगही अकादमी, पटना, पृ॰
5-8 से साभार]