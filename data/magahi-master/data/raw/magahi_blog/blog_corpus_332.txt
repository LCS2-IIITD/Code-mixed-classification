अन्तिम मुलकात एगो अजनबी से[डॉ॰ श्रीकान्त शास्त्री (1923-1973) सम्बन्धित
संस्मरण]लेखक - प्रो॰ वीरेन्द्र कुमार वर्मा (जन्मः 10-1-1939)हम्मर
भुरुकवा दस बजे के बाद उगे हे । आउर दिन के तरह ऊहो दिन भुरुकवा उगे के
इन्तजार में बिछाओन पर ओघड़ाल हली कि छोटकी बेटी हँकारलक - "कोय मिले ला
अयलथुन हे ।""केऽ ...?""अरे, उठके देखहो न, हम नञ् चिन्हऽ हकिओ !"कुनमुनाइत
ठुनकैत नीन से बिदाई ले के बाहर निकललूँ ! बैठकी में मिलला मगही के मीसन ।
जी, मीसन, डॉ॰ श्रीकान्त ! गोर देह, मुदा समय के मार से छत-बिछत सरीर पर
लेपल झाईं, कारिख, जहाँ-तहाँ झुर्री से झाँकइत हतासा के टेढ़-मेढ़ लकीर !
परनाम-पाती भेल । आउर हम भौंचके देख रहलूँ हें । बार-बार, अनेक बार निहार
रहलूँ हें । ई उहे श्रीकान्त जी हथ, जिनका से पहिलुक मिलन मगही-हिन्दी के
प्रसिद्ध साहितकार श्री हरिश्चन्द्र प्रियदर्शी के घर होल हल । कउनो मिटिंग
हल । मगही के बिस्तार वेबहार, विकास पर बल देबे ला । विचार कैल गेल । उहे
मिटिंग में डॉ॰ सरयू के एक अंकीय पतरिका 'शोध' बीज पइलक हल ! उ छोड़ऽ,
श्रीकान्त जी के बात हे ! जवान-जुआन देह, परसस्त ललाट, चमकइत आँख, विसवास
से भरल आवाज ! एक सपना जे मीसन में बदल गेल इया डॉ॰ श्रीकान्त के सउँसे
निगल गेल । आउर आज ! टूटल काँच निअर उ सपना के कन-कन जे पूरे सरीर पर पसर
के उनका अजनबी बना रहल हे ! न बाबा ! दुनु श्रीकान्त के बीच बड़गो अन्तराल
हे ! बड़गो !"अरे मौसिऔत की घुर-घुर देख रहलऽ हे ?""हाँ, तोहरे देख रहलूँ
हँ ! कउन हाल कर लेलऽ हे ! ""आध गो सरीर तो बिमारी खइलको आउर समपूरन सरूप
मगही के उपेछा ! मगह के वासी मगही नञ् बोलतन, नञ् लिखतन, त कि मदरास आउ
महाराष्ट्र के अदमी बोलत या लिखत ! पर, केकरा समझाऊँ, के सुनत ! सभे के तो
गाय के दूध माय के दूध से जादे मीठ लग रहल हे ! हम त हार गेलिओ, मीसन में
असफल हो गेलिओ ! ""ई की बोल रहलऽ हे तूँ ! तोहरा निअर जोद्धा कबहिओ हार
माने वाला हो सकऽ हे की ?""तऽ अब की करिओ ? घर-दुआर बिखर गेलो, अप्पन पराया
हो गेलो । हम गाँव-गाँव घुमते रहलूँ ! लोगन के जगबइत रहलूँ, मुदा सुतल के न
जगइबऽ, जागल के नीन के केऽ तोड़ सकऽ हे । ..." (एक छन ठहराव)"ए वर्मा जी,
एक बात हमरा से सीखऽ ! मगही भाई लोगन अउपचारिक सुआगत-सम्मान में कभिओ
कान-कुतुर नञ् करतन, मुदा जब काम के बात करवऽ तऽ ढेंका कस के चुप्पी साध
लेथुन । 'स्व' से 'पर' तक के जतरा करे के उनका गेयाने नञ् हे, आउर कुछ अमदी
में अगर अइसन परेरना हे तऽ समाज में उनकर पहिचान मिटाबे ला, सभे जुट जा हथ
। "तू महात्मा बनवऽ ? हम तोहरा अमदीयो से नीचे लुढ़का देबो !""ई सब नञ् हे
श्रीकान्त जी ! असल में ई समइए विघटन के हे, विखराव के हे, मानव-मूल्य के
गिरावट के हे ! साहित, संस्कृति, संस्कार, कला के हरासमान जुग हे ई !
अमदी-अमदी के बीच कटाव हो गेल हे । खुद अपने में भी अमदी के कटाव हे । अमदी
के split personality हो गेल हे ! एहो गुनी सभे कुछ बदल गेलइ हे ।""ठीक हे,
मुदा इहे जुग में तो बिहार के आउर लोक-बानी हे ! उठ रहल हे, लिखताहर के
संख्या में दिन-दूना रात चौगुना बढ़ोतरी हे ! मुदा मगही के की हाल हे !
लिखताहर के गिनती जरूरे बढ़ल हे, मुदा पाठक । पाठके नञ् तऽ भासा के की हाल
होत ! रोज-ब-रोज पत्र-पत्रिका पूरा जोश से, संकलप से, निकालल जा हे, आउर
एक-दू अंक के बाद दस्तावेजी खाता में बिला जा हे । प्रश्न ई नञ् हे कि
लिखताहर लिखे, प्रश्न हे समाज में मगही के मान-सम्मान होय । गाय के दूध पी
के सरीर फैलावऽ, मुदा गाय के दूध से मन-आतमा के परितृप्त करऽ ! माय के दूध
संजीवनी हे । मगही में तभिए निम्मन रचना आयत, जब मगहवासी भासा में
प्राण-संचार करतन ! ई तू गाँठ बान्ह लऽ ।"नञ् श्रीकान्त जी, मीसन हवा में
घुल-मिल गेलो ! ई चिनगारी कभी न कभी धुँधुऐतो । आउर, उ दिन दूर नञ् हो ।
तोहर समरपन व्यर्थ नञ् हे, ई विसवास हे ! चलऽ, आवऽ, भोजन पर जुटऽ ।"एगो आम
अदमी, आम रूप धारन कयले, सरल, सादा याने आम खाना खा के बस एक खास बात कहलन,
"मन के दरद कुछ बाँट लेलियो । कुछ हलका महसूस कर रहलियो हे ! माय के बेटन
से अधिक सहज भाव से मउसी के बेटा मिललऽ ! देखऽ, फेर कब गला-गला मिलइत ही !
अच्छा, अब चलबो ! आउर सब से मिलना हे ।"श्रीकान्त जी गेलन, चल गेलन, बिछुड़
गेलन । अब ... ???['मगही पत्रिका', अंक-7, जुलाई 2002, पृ॰ 19, 40;
सम्पादकः धनंजय श्रोत्रिय]