[कहताहर -- जितेन्द्र प्रसाद, 8 वाँ वर्ग, बीजूबिगहा, जिला - नवादा ]एक ठो
बितनवाँ हलै । ऊ अप्पन मइया के कहलकै ने कि ए माय, तू हमरा एगो भैंस ले दे
। हम ओकरा से कमैबे-खयबे । ओकरा मइया हलै ने, से एगो भैंस ले देलकै ।
बितनवाँ ओकरा चरावे लगलै । एक दिन बितनवाँ भैंसिया के छोड़ के खाय चल अयलै
और राजा जी के बगान में बैंगन के पेड़ हलै से बितनवाँ के भैंसिया खा गेलै ।
बस राजा जी ओकर भैंसिया के काट देल्थी । बितनवाँ कहलकै ने कि ए राजा जी,
भैंसिया तो काटिये देला, से ओकर चमड़वा हमरा दे दऽ । राजा जी कहलथिन कि ले
जाय न रे ! ओकरा हम की करबै ? बितनवाँ चमड़वा ले लेलकै । बगिया में जाके एक
तार के पेड़ हलै -- उहाँ पर चोरन सब चोरा के आवऽ हलै आउ चोरी के समान बाँट
हलै । बितनवाँ जाके तरवा पर चढ़ गेल आउ जब रतिया में चोरवन पैसवा बाँटे ले
उहाँ पर अयलै आउ बाँटे लगलै तो बितनवाँ ऊ चमड़वा के ऊपरे से गिरलकै । बस,
चोरवन कहलकै -- "अरे बाप रे बाप ! एकरा पर भूत रहऽ हौ । से भाग रे मरदे !"
तहिया ओखनी सब भाग गेलई । बस, ओकरा पर से बितनवाँ उतरलै आउ सब पैसवा लेके
घर चल अयलै आउ मइया से कहलकै कि ले मइया हम एतना पइसा ले अइलो । ओकर कोठी
पइसा से भर गेलै ।बस, रजवा कहलकई ने कि एरे बितनवाँ, तूँ कहाँ से एतना
पैसवा लावऽ हें । बितनवाँ कहलकै कि हम ऐसे-वैसे लावऽ हियो । से रजवा भी
ओइसहीं कलकै । चोरवन देखलकै आउ ओहनी उहाँ पर नै बाँटलकै । रजवा बितनवाँ पर
खिसिया के ओकर घर में आग लगा देलक । बस, बितनवाँ कहलकै कि ए राजा जी, तू तो
हम्मर घरवा में अगिया लगाइए देलऽ, से ओकर बानिया (राख) दे दऽ । तब रजवा
कहलकई कि ऊ का रखल हो ! से ले जाय नेऽ ! बस, बितनवाँ बोरा में बंद करके
बानिया बेचे चल गेलै । जैते-जैते एगो व्यापारी मिललै । ओहू हीरा-मोती-जवाहर
बेचऽ हलै । ऊ पूछलकै बितनवाँ से कि कउची बेचऽ हें ? बितनवाँ कहलकै कि हमहूँ
हीरा-मोती-जवाहरात आउ बहुत कीमती चीज बेचऽ हीऽ । बेपरिया पूछलकै कि तूँ
कहाँ जा हें ? बितनवाँ कह कै कि टेसन दने जा हियो । ओहू कहलकै कि हमहूँ
जैवो । तो बितनवाँ कहलकै कि चल ने ! बस, चलते-चलते रात हो गेलै । तब दूनु
एगो गाँव में सूत गेलै । अधरतिये में बेपरिया बानियाओला बोरा लेके भाग गेलै
। भोर होलै तो बितनवाँ अप्पन बोरा न देख के ओकरओला बोरा लेके घर चल आउ घर
पर जाके अपन मइया से कहलक कि -- ले मँइया, बड़ी सन हीरा-मोती जवाहरात ! बस,
ओकर समान से घर भर गेलै । बस, रजवा देख के जरे लगलै कि बितनवाँ एतना चीज
कहाँ से लावऽ हकै । तब ओकरा बोला के बोरा में बंद कर के नदिया में फेंक
देलकै । इधर से रोज एगो हाथी पानी पीये ला जा हलै । ऊ दिन पनिया पीये गेलै,
बस ओकरे पर अप्पन गोड़ रखलकै आउ बोरवा फट गेलै । बितनवाँ ओकरा में से निकल
गेलै आउ हाथी पर चढ़ के घर चलल आवऽ हलै । रजवा देखलकै तो कहलकै कि ए रे
बितनवाँ, हमरो बोरवा में बान्ह के नदिया में फेंक लाव ! बस, राजा के
बितनवाँ खूब कस के बान्हलकै आउ नदिया में फेंक लौलकै । बस, तहिना हथिया
गेलै पनिया पीये लै ने, से रजवा के बोरवा पर लतिया पड़ गेलै आउ रजवा के पेट
फट गेलै । रजवा ओहीं पर मर गेलै । खिस्सा गेलो वन में -- समझो अपने मन में
!