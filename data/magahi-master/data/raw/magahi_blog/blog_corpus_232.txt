कवि - अरुण कुमार सिन्हाकरना-धरना कुछ नयँ दिन भर, साँझ के आवइ पी के
कोढ़िया ।कभियो गाँजा कभियो दारू, कभियो ताड़ी पियइ निगोड़िया॥जब ले टका न
दीयइ ओकरा, हमहीं ओकर सबसे जिगरी। हाय दया दिल में आ जा हइ, पड़ल देख ओकर
मुँह फेफरी॥ करवट लेइत रात गँवावइ, पौ फटते ही करइ गोड़पड़िया । करना-धरना
कुछ नयँ दिन भर, साँझ के आवइ पी के कोढ़िया॥देख रहल हें उद्धिर की तूँ,
बोलइत हे ऊ इद्धिर ताकू । आज पँचटकिया नयँ देमे, त मारिये देबउ
छूरी-चाकू॥सहल न जाहे बाबू भइया, हाथ में अछइत बेलना-लोढ़िया । करना-धरना
कुछ नयँ दिन भर, साँझ के आवइ पी के कोढ़िया॥अइसन के संग में काहे, बान्हलन
हमरा भइया-बाबू ।घिसल चप्पल सन जिनगी हे, मनवाँ पर नयँ अब हे काबू ॥नयँ ई
जाय कमावे लागी, नयँ घरवा के करइ अगोरिया ।करना-धरना कुछ नयँ दिन भर, साँझ
के आवइ पी के कोढ़िया॥एक्के जगुन हे रहना हमरा, डर से भाग कहाँ हम जइयइ ।
लाज-गरान सभे ई पी गेल, बेउन्नुस संग कइसे रहियइ ॥ दसटकिया ले धड़फड़ भागइ,
ताकइ नयँ फिर घर के ओरिया । करना-धरना कुछ नयँ दिन भर, साँझ के आवइ पी के
कोढ़िया॥[मगही मासिक पत्रिका "अलका मागधी", बरिस-१६, अंक-६, जून २०१०, पृ॰१६
से साभार]