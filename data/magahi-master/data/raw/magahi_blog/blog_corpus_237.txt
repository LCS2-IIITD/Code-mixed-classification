लेखक - नरेन्द्र प्रसाद सिंहबिहार से झारखंड के अलग होयला पर बासोडीह आउ
सतगामा प्रखंड बनल, जे नवादा जिला के अभिन्न अंग हलइ । झारखंड के भौगोलिक
संरचना पठारी हे, जहाँ वनिज आउ खनिज सम्पदा के अकूत भंडार छिपल-पड़ल हे ।
एकर ऐतिहासिक, सांस्कृतिक आउ पौराणिक पृष्ठभूमि भी अजूबे हे ।नवादा जिला के
छाती पर बहेवला 'सकरी' नदी झारखंड के घोरंजी गाँव से निकसल हे, जे देवरी
प्रखंड में पड़ऽ हे । देवरी आउ सतगामा प्रखंड के एगो नाला विभक्त करऽ हे,
जेकरा 'दरसनिया' कहल जाहे । 'किउल' मुदा 'कोयल' नदी के उद्गम-स्थल भी एजुने
हे, जे 'जमुई-झाझा' से गुजरइत 'किउल-लक्खीसराय' शहर के छुअइत गंगा में मिल
जाहे । ई तरह से 'सकरी' आउ 'किउल' नदी के उद्गम-स्थान आसे-पड़ोसे हे ।
'घोड़-सिम्मर' के ऐतिहासिकता पर नजर गड़यला से ढेर मानी पुरनकन बात अइना जइसन
लउके लगऽ हे । पुरनकन लोग के कहनाम हे कि झारखंड के समुले दक्खिनी भाग
ठाकुर अजीत सिंह के जागीर हल, जे 'गलवाती-घराना' के टिकैत हलन । तखने
गलवाती-घराना के राजा के टिकैत कहल जा हल आउ हिनखर निचलौका पीढ़ी के ठाकुर ।
'सतगामा-टिकैत' वंशज के टाइटिल 'देव' आउ गलवाती-टिकैत वंशज के टाइटिल
'सिंह' होवऽ हलइ । 'देव' देवत्व मुदा धरम-करम आउ 'सिंह सिंहत्व मुदा
बहादुरी के प्रतीक मानल जा हलन । ठाकुर अजीत सिंह बड़ कुशल, वीर, बुद्धिमान,
नीडर आउ धार्मिक प्रवृत्ति के मानुस हलन । हिनखा में सिंहत्व आउ देवत्व
दुनहूँ गुन हल । ई शिव के अनन्य भक्त भी हलन, इहे से घंटो महादेव के अराधना
में लवलीन रहऽ हलन । शंकरजी हिनखा वरदान में एगो उड़न्त-घोड़ा आउ सरिता देलन
हल, जेकर नाम तखने 'शंकरी' आउ अखने 'सकरी' हे । लोग कहऽ हथ कि ई शिव के
पुजला के बाद पहिले घोड़वे के खिलावऽ हलन, तब्बे अन्न-जल ग्रहण करऽ हलन ।
हिनखर सबसे प्रिय भोजन दूध-दही में पकल-पकावल महुआ होवऽ हलइ, जे पौष्टिकता
में भरपूर मानल जाहे । मगह में एगो कहाउत खूबे प्रचलित हे - 'बढ़े बंस त घटे
प्रीति ।' ठाकुर अजीत सिंह के साथ भी इहे होयल आउ घराना के मान-मरजादा के
बचावे खातिर हिनखर वंशज अन्यत्र जाके बस गेलन । फिर कहाउत बनल - 'घटल घटवार
त टिकल टिकैत’, मुदा जे टिकैत दोसर-तेसर जगह जाके बस गेलन, ऊ घटवार आउ जे
टिकले रहलन, ऊ टिकैत बनल रहलन ।कहल जाहे कि दशा दसे बरिस रहऽ हे, इहे हाल
ठाकुर के साथ भी होयल । तइयो ई शिव के पूजा मरते दम तक नञ् छोड़लन । एक दिन
हिनखर मन में शिवलिंग स्थापित करे के प्रेरणा जगल, त बासोडीह के बगले में
सकरी नदी के दक्खिनी छोर पर काला प्रस्तर के शिवलिंग स्थापित कर देलन ।
हिनखे पूर्वज (? वंशज) बाद में इहाँ एगो मंदिर भी बनवैलन । घुड़सवार ठाकुर
अजीत सिंह दोआरा स्थापित स्थल के नाम 'घोड़-सेवार' मुदा अपभ्रंश में
'घोड़-सिम्मर' कहल जाहे, जे देखे जुकुर हे । हियाँ के पत्थल पर खुदल अति
प्राचीन लिपि आज तलुक नञ् पढ़ल गेल, जेकरा से दर्शक के दरद बढ़ले जाहे ।
आस-पड़ोस में हजारन के संख्या में देवी-देवतन के क्षत-विक्षत मुरती गिरल-पड़ल
हे, जेकरा पर गहन खोज आउ शोध होवे के चाही, तब्बे 'घोड़-सिम्मर' के समझना
जादे आसान होयत । ठाकुर अजीत सिंह खाली शिवभक्ते नञ्, देशभक्तो हलन । ई
अप्पन जागीर के बचावे खातिर आजीवन अंग्रेजवन से लोहा लेते रहलन । तइयो भला
होनी के कउन टाल सकऽ हे । एक दिन अकासवानी होयल कि पूजा खातिर सकरी नदी में
असनान लागी मत जा, तइयो ई चलिए गेलन आउ अंग्रेज दोआरा पसारल जाल में फँस
गेलन । अंग्रेज सिपाही हिनखा सकरी के घाटे पर मौत के घाट दतार देलक आउ नदी
के पानी हिनखर खून से लाल रत-रत भे गेल । तखनौ हिनखर करेजा आधा मन के हल,
जेकरा देख के अंग्रेज दाँत तर अंगुरी चाँप लेलन हल । हिनखर मउअत के बाद
अंग्रेज जागीर पर कब्जा कर लेलक । बहादुर घोड़सवार जेजा मारल गेलन हल, ऊ
स्थान 'घोड़-सिम्मर' आझो अप्पन व्यथा कहे ला अकुला रहल हे । घोड़-सिम्मर में
छितरायल अनगिनत पाषाण के घोराही, मुदा मथानी के अखनौं देखल जा सकऽ हे ।
एकरा से लगऽ हे कि तखने हियाँ के लोग के मुख्य पेशा पशुपालन हलइ, तब्बे न
पत्थल के मथानी दूध से छाछ निकाले में काम आवऽ होयत । नोतन मुदा नो तन के
रसरी तो जंगली लत्तर के छिलकोइया से बनावल जा होतइ, जे मथानी आउ खंभा में
लपेटल जा होतइ ।आझो शिवरात के दिन हुआँ चार दिवसीय लमहर मेला लगऽ हे, जहाँ
लाखो लोग के जलाभिषेक, पुष्पाभिषेक आउ बेल-पत्र चढ़ाते देखल जा सकऽ हे ।
घोड़-सिम्मर के सटले 'बेला' गाँव हे जहाँ बेल के बगइचा हलइ, जे ठाकुरे साहेब
लगौलन हल । लोक-मान्यता हे कि शिवरात के दिन साच्छात पारवती भी पास के
देवरी पहाड़ पर चढ़ के भक्तन के कलियान करे आवऽ हथ ।चाहे कारन जे रहे,
घोड़-सवार ठाकुर अजीत सिंह दोआरा स्थापित शिवलिंग स्थल के घोड़-सिम्मर मुदा
घोड़-सवार कहना तनिक्को गलत नञ् हे । एकरा पर्यटन के मानचित्र पर लावे के
चाही आउ अति प्राचीन लिपि के पढ़े के चाही, तब्बे ई आलेख में उलझल रहस्य से
परदा उठ सकऽ हे ।[मगही मासिक पत्रिका "अलका मागधी", बरिस-१६, अंक-१, जनवरी
२०१०, पृ॰७-८ से साभार]