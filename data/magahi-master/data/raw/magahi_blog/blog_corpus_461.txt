भिखना के चाचा के रोज के इहे हाल हल कि ऊ जीरवा के दोकान पऽ कनहूँ से एक
बंडील दतवन लान के सबेरही रख दे हलन आउ अपने मुँह में एगो दतवन लगौले गाँव
में एक चक्कर लगा दे हलन । जउन गली में ऊ जाथ, लोग फुसके लगथ - "आज सबेरे
नरदवा पर नजर परलो हे, नऽ जानी दिन कइसे कटत" आउ ऊ जीरवा के दोकान से चलके
सीधे चमटोली पहुँचलन आउ रोझन रविदास के दुरा पर खड़ा हो गेलन । ओने से रोझन
के बेटी रमुनी निकलल आउ पाँव लागी चाचा कहके गगरा लेले गली में निकल गेल ।
ऊ पूछते रह गेलन कि रोझनी घरे हउ ? तइयो ऊ बिन जबाबे देले पनघट पऽ पहुँच
गेल । नारद दतवन चिवावइत आगे बढ़लन तऽ एगो आदमी भइस पऽ चढ़ल चरावेला ओकरा
लेले जाइत हल । देखके नारद के नऽ रहायल, बोललन - "आज सबेरे सबेरे भइसासुर
के दरसन भे गेल । घरे खायला नऽ मिललऽ रे गबूदना तऽ तोरे ही आनके डेरा डाल
देबउ ।" गबूदना 'जा जा' कहइत भइस के हँकौले अगाड़ी बढ़ गेल । आज नारद के
कहई लहइत नऽ हल । से ऊ खिसियायल, दतवन के जोर-जोर से दाँत में रगड़इत गली
में चलल जाइत हलन । हाथ दतवन पऽ हल आउ मन जीरवा पऽ हल आउ आँख खदेरन बहु पऽ
हल । से उनकर एगो गोड़ ईंटा पऽ पर गेल आउ ईंटवा उलट गेल । से ऊ ओहिजे
थसकुरिये गिर गेलन आउ उनकर धोती गोबर में लेसरा गेल । देखके खदेरन बहु हँस
देलक तऽ नारद बिगड़ गेलन, खीस तऽ उनका पहिल ही से बरल हल । से उनकर मुँह से
कुछ खराब निकल गेल । सुनके खदेरन बहु काली के रूप धर लेलक आउ हाथ मेंकर
तमाकू ओकर मुँह पऽ फचाक् दे मार देलक । तमाकू नारद के आँख पऽ पर गेल आउ
कुटकुटाय लगल । ऊ दतवन छोड़के आँख मले लगलन । एने खदेरन बहु चिचिआइत हल -
"सब के जीरवे समझ लेले हें, अबरी कुछो बोललें तऽ मुँह में आग लगा देबउ
मुझौंसा, तू रड़ुवा हें आउ ऊ राँड़ हउ । कर ना काहे लेइत हें चुपे-चुपे
गूर-चुरा ऊरुरे एकारसी कलमुँहा, जीभिया खींच लिअउ ?" गुदाल सुनके पनघट पऽ
के मेरारुन उहाँ जमा हो गेलन । अवते मातर रमुनी बोलल - "ठीक कैलें चाची,
अगवने हमरो मइया के बारे में पूछऽ हले ?" खदेरन बहु - "राम-राम, ओहसन
सतवंती के भी ई बात चलावऽ हे मुँहजरा । मुँहवाँ पऽ थूक नऽ देलें ? हमनी सब
थूक तऽ एकर मुँह पर ।" आउ सचमुच में दू चार गो बूढ़ी मेहरारुन नारद दने
मुँह करके पच् पच् थूक देलन । ******** Incomplete ********