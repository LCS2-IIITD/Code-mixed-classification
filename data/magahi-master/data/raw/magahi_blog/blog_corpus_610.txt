[ कहताहर - इन्द्रदेव सिंह, ग्राम - दनई, पो॰ - जाखिम, जिला - औरंगाबाद
]एगो राजा के तीन गो बेटी हलन । राजा बेटियन के खूब प्यार करऽ हलन । से
तीनों बेटी के पढ़े लागी दूसर जगुन भेज देले हलन । जब तीनो बेटी पढ़ के
अयलन तब राजा ओहनी से पूछलन कि केकरा राजे राज करईत हऽ बेटी । बड़की आउ
मँझली बेटी बोललन कि बाप जान के राजे राज करइत हियऽ । बाकि छोटकी बेटी बोलल
कि किस्मत आउ भावी पति के राजे राज करइत हियऽ । राजा सोचलन कि अभी छोटकी
बेटी खूब नऽ पढ़ल हे । से फिनो ओकरा पढ़ लागी भेजवा देलन । एक-दू बरस के
बाद पढ़ के फिन आयल तो राजा ओही सवाल कयलन । छोटी बेटी फिन ओइसहीं जवाब
देलक । राजा जवाब सुन के बड़ी खिसिया गेलन आउ सिपाही के हुकुम देलन कि जा
के मुरुख लइका खोजऽ जेकरा से एकर बिआह कर देब । सिपाही लोग लइका खोजे चल
देलन । मुरुख के खोजइत-खोजइत एगो भारी जंगल में पहुँचलन । उहाँ एगो गड़ेरी
के लड़का पेड़ के जउन डाढ़ पर बइठल हल ओकरे काटइत हल । सिपाही लोग देख के
कहलन कि एकरा से बढ़ के कउन मुरुख मिलतइ कि जउन डाढ़ पर बइठल हे ओही डाढ़
के काटइत हे । ओही लड़का के बरियारी पेड़ से उतरववलन आउ पकड़ के राजा के
पास ले गेलन । राजा पूछलन कि तोहनी एकरा 'बुड़बक' कइसे समझलऽ ? ओहनी सभे
हाल कह सुनवलन तो राजा समझ गेल कि ई ठीके में 'बुड़बक' हे । राजा छोटकी
लड़की के ओकरे से विआह कर देलन आउ अरिआत देलन । बाकी लड़की के माय
बढ़ियाँ-बढ़ियाँ बेसकिमती कपड़ा पहिना देलक हल । मुरुख लड़का आउ राजा के
बेटी दूनों एक साथे चल देलन ।*********** Entry Incomplete ***********