[कहताहर - जद्दू मेहता, मो॰पो॰ - बेलखरा, जिला - जहानाबाद]तकदीर आउ तदबीर
दूगो भाई हलन । दूनो भाई अपने में लड़े लगलन कि हमनी में कउन बड़ा ही ।
तकदीर कहलक कि हम बड़ा ही । तदबीर कहलक कि हम बड़ा ही । दूनो के लड़इत देख
के तेसर कहलक कि तोहनी में से परीक्षा में जे पास कर जायत वही बड़ा मानल
जायत । फिनो ओहनी के परीक्षा शुरू भेल ।तदबीर लकड़हारा बन के राजा के पास
लकड़ी के बोझा ले के चलल । दरबान लकड़हारा के देख के कहलक कि तू सीधे राजा
के पास मत जा ! ढेर देरी तक बतकुच्चन के बाद लकड़हारा राजा के पास चल गेल ।
राजा ओकर गरीबी देख के एगो लाल दिया देलन । ऊ ले के चल आयल । राह में सोचलक
कि ई पत्थल, राजा जी लइका के खेलौना देलन हे । हाथ में उलट-पलट के देखइत हल
कि एगो चिल्ह झपट्टा मार के ले भागल । चिल्ह ओही लकड़हारा के घर में ताड़
के पेड़ पर खोता लगौले हल जेकरा में लाल रख देलक ।दोसर दिन फिन लकड़हारा
राजा के पास गेल । राजा समझलन कि ई लाल के कीमत न जानल हे । से ओकरा पाँच
सौ रोपेआ दिया देलन । ऊ रोपेआ ले के जाइत हल आउ सोचइत हल कि राजा हमरा
सितुहा देलन हे । एकरा से हमरा का होयत ? लकड़हारा घरे ले जा के रुपेया
थैली में रख देलक ।पड़ोसी लोग पूछलन कि आज राजा जी का देलकथुन हे ? ऊ कहलक
कि राजा जी सितुहा देलकथिन ह, उका रखल हवऽ । मेहररुआ देखलक तो थैली नऽ हे ।
कारन एगो पड़ोसी थैली उठाके चल देलक ।तेसर दिन लकड़हारा फिन राजा ही गेल ।
राजा देख के बोललन कि ई महामूरख हे । फिनो ओकरा एक रोपेआ के खाली पइसा भंजा
के दे देलन । ऊ खुस हो के सब पइसा ले के घरे आयल । ओकरा बाद बाजार गेल -
चना, चादर चबेनी आउ मछरियो ले के घरे आयल । अवरतिया कहलक कि ई मछरी काहे ला
लवलऽ हे ? पकयबऽ कउची से ? लकड़हारवा कहलक कि उका तार के खउँका हे ।
लकड़हारा तार के खउँका तुड़े ला पेड़ पर चढ़ल तो ऊ देखलक कि ओकर लाल रखल हे
। ऊ हल्ला कयलक कि चोर पकड़ली - चोर पकड़ली ! ई बात रोपइया चोरावेओला
पड़ोसी सुनलक तो रोपेआ समेत थैला फेंक देलक कि लइकवा ले गेलवऽ हल । ताड़ पर
से लाल उतारलक । अब ऊ रोपेआ, लाल सब कुछ चिन्ह गेल आउ मजे में रहे लगल ।
तकदीर ठीक होयला पर सब कुछ ठीक हो गेल ।