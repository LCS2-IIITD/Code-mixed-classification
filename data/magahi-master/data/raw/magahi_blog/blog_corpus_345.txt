डॉ॰ श्रीकान्त शास्त्री आउ तनी इतिहासो[डॉ॰ श्रीकान्त शास्त्री (1923-1973)
सम्बन्धित संस्मरण आउ 'मगध संघ' के स्थापना, बिहारशरीफ से 'मगही' पत्रिका
के प्रकाशन एवं दूठो मगही महासम्मेलन (1957; 1964) के इतिहास]लेखक -
रवीन्द्र कुमार (12 नवम्बर 1933 - 21 मई 2006)1952 में नालन्दा कॉलेज में
विज्ञान के छात्र हली । हमनी बैडमिंटन खेलऽ हली । हमनी माने हम,
हरिश्चन्द्र प्रियदर्शी, उमेश, अंजनी, कृष्ण स्वरूप आउ कत्ते ने लोग । एक
दिन सबके राय होल, काहे न क्लब के एगो नाम देल जाय । विचार-विमर्श के बाद
क्लब के नाम 'मगध संघ' देल गेल । खेले के अलावा ओकरा में साहित्यिक आउ
सांस्कृतिक गतिविधियो के समावेश कइल गेल । हरिश्चन्द्र प्रियदर्शी एक्कर
संस्थापक मंत्री आउ हम (रवीन्द्र कुमार) संस्थापक संयुक्त मंत्री चुनल गेली
।प्राचीन नालन्दा विश्वविद्यालय के गरिमा प्राप्त करे के कोशिश कइल जा रहल
हल । निदेशक पद पर भिक्षु जगदीश काश्यप हलन । काश्यप जी बौद्ध-दर्शन के
अन्यतम विद्वान हलन । 1952 में बुद्ध के दर्शन आउ भारत के सन्देश लेके ऊ
जापान गेलन हल । जापान के लौटे पर हमनी 'मगध संघ' के ओर से उनखर अभिनन्दन
कइली हल । बिहारशरीफ हिन्दी पुस्तकालय के सामने के मैदान में एगो महती
जनसभा के आयोजन कइल गेल हल । काश्यप जी बौद्ध-दर्शन के कुछ बात अप्पन भाषण
में हमनी के बतउलन हल । एगो बात आउ कहलन हल ... ... बउआ, तोहनी सब खेलऽ !
पढ़ऽ ! मगर बातचीत मगहिए में करऽ ! ... मगही में बतियाय के ई पहिला सन्देश
हल ।कत्ते दिन बीत गेल । फिन एक दिनमा ठाकुर रामबालक सिंह एगो बुजुर्ग अदमी
के साथ पटना से हम्मर दुआर पर अयलन । रामबालक सिंह जी से परिचय हल मगर
बुजुर्ग अदमी के पहिला बार देख रहली हल । रामबालक जी परिचय देलन - ई
श्रीकान्त शास्त्री हथ । मगही ला समर्पित अदमी । हिन्दी आउ संस्कृत के
प्रकांड विद्वान हथ । मगही के अलख जगावे ला निकललन हे ।शास्त्री जी कहलन हल
- हम जानऽ ही तोहनी 'मगध संघ' से सम्बद्ध हऽ । मगही में बातचीत करऽ हऽ ।
सुनऽ ही हस्तलिखित पत्रिका निकालऽ हऽ । ओकरा में हिन्दी आउ मगहियो के रचना
रहऽ हे । ई बड़ खोसी के बात हे । ... अब हमनी पटना से एगो मगही पत्रिका
निकाले जा रहली हे । तोहनी के सहयोग जरूरी हे ।हम चुप हली ।फिन बोललन हल -
जलमला होत तो बुतरू होल हे ! बुतरू होल हे ! - मगहिए के अमरित नियर वाणी
तोर कान में पहिले गेलो होत । ... अपन बोली बोले में लजा हऽ काहे ? हिन्दी
में लिखऽ हऽ, मगहिओ में लिखऽ ...दुन्नू आगन्तुक ला एक-एक गिलास शर्बत बना
के ले अयली । एही हल हम्मर अतिथि सत्कार । शायद सन् '55 अगस्त-सितम्बर के
महिन्ना हल । बूँदा-बाँदी होइए रहल हल । उनखर निवेदन हल - प्रियदर्शी जी
हीं संगे जाइके । ई हमरा ला पहिला आदेश हल ।रस्ता भर सोंचइत जा रहली हल -
मामूली खद्दर के कुर्ता-धोती में ई अदमी केतना मामूली लग रहलन हल । ओकरो
में मामूली कद-काठी के अदमी । मगर रामबालक भाय कहऽ हथ - बड़का भारी विद्वान
हथ । ....उनखनी साथे हरिश्चन्द्र प्रियदर्शी हीं गेली । ढेर बातचीत होल ।
फिन तय होल 'मगही' मगही मंडल द्वारा 'मगध संघ' के तत्त्वाधान में प्रकाशित
होयत ।मगही साहित्य के पुनर्लेखन के सिलसिला शुरू होयल । 'मगही' के पहिला
अंक 1955 के नवम्बर में प्रकाशित होल । हम्मर कहानी हल - 'असमानी रंग' । तब
से केत्ते ने हम्मर कहानी 'मगही' में प्रकाशित होल । 'पित्तर के पुचकारी',
'टुरवा', 'मन के पंछी', 'सब्भे स्वाहा' .... आउ केत्ते ने ।आद पड़ऽ हे
शास्त्री जी के सादगी के । कधियो रामबालक सिंह आउ कधियो अपने हम्मर डेरा
लोहानीपुर, पटना आवऽ हलन । तखनी हम पटना सायंश कॉलेज के विद्यार्थी हली ।
शास्त्री जी के आदेश होबऽ हल - कोय स्तरीय कहानी नञ् भेटायल हे । एक सप्ताह
के भीतर लिख के एगो दे दऽ । रात-रात भर जाग के एगो कहानी तइयार करऽ हली आउ
दे आबऽ हली । .... हमरा मगही कहानीकार के रूप गढ़ेवाला ओही व्यक्ति हथ
।'मगही' के प्रकाशन के पहिले हमनी भिक्षु जगदीश काश्यप जी के असिरबाद लेबे
ला, नालन्दा गेली हल । काश्यप जी अपने सक्रिय समर्थन देबे ला तइयार न हलन ।
ऊ कहलन हल - त्रिपिटक के अनुवाद के भार, भारत सरकार द्वारा देल गेल हे ।
एकरा ला समय-सीमा तय हे । ...समय के अभाव में ...हमनी उनखा निर्देशक बनके
आशीर्वचन देवे ला मिनती कइली हल । मान गेलन हल । कुछ दानो-दक्षिणा देलन हल
।फिन नालन्दा के कइ ठो भिक्षु सब से मिलली हल । कुछ भिक्षु अप्पन लेख के
अंगरेजी में डिक्टेशन लेलन हल । फिन ऊ सब लेख के मगही रूपान्तर कइल गेल हल
। 'मगही' में ऊ सब लेख छापल गेल हल ।श्रीकान्त शास्त्री जी के सम्पादकीय
बड़ सटीक होबऽ हल । 'एगो मस्त मगहिया' के नाम से अंगरेजी कविता के मगही
कविता रूपान्तर 'मगही' में छपइत रहऽ हल । ऊ मगही एकांकी आउ कहानियो लिखइत
रहऽ हलन । 'मगही' में सब प्रकाशित होयत रहऽ हल । आकाशवाणी, पटना से उनकर
रचना प्रसारित होयत रहऽ हल ।मगही भाषा के विकास ला हरसट्टे सोंचइत रहऽ हलन
। सब मगहियन सब के एक ठामा जमा करे के एगो योजना बनइलन । सबसे सहयोग लेलन ।
एकंगरसराय में एगो बृहत् मगही सम्मेलन के आयोजन कइलन । 'बिहार मगही मंडल'
आउ 'मगध संघ' के सहयोग तो हइए हल ।6 जनवरी 1957 में ई आयोजन कइल गेल ।
बिहारशरीफ से हम, प्रियदर्शी, गिरीश रंजन, लल्लन, करुणेश आउ कुछ लोग गेली
हल । पटना से बड़का-बड़का विद्वान जइसे डॉ॰ वी॰ पी॰ सिन्हा, डॉ॰ नर्मदेश्वर
प्रसाद आउ नञ् जाने कत्ते लोग एकंगर अइलन हल । मगही के सर्वश्रेष्ठ कवि
रामनरेश पाठक, रुद्र जी, रामचन्द्र शर्मा किशोर, सुरेश दूबे 'सरस' आउ नञ्
जाने कत्ते लोग अयलन हल । एके मंच पर मगहियन विचारक, विद्वान, कवि, लेखक,
सब जमा कर देल गेलन हल ।खुला अधिवेशन में आचार्य बदरीनाथ वर्मा के लमहर
भाषण होल हल । तखनी ऊ बिहार सरकार के शिक्षा मंत्री हलन । दिन भर कार्यक्रम
चलइत रहल हल । भोजन आउ ठहराव - सब एकंगर उच्च विद्यालय में । रात में कवि
सम्मेलन होल हल । भोजपुरी आउ मैथिली कवियन के भी न्योतल गेल हल । ढेर रात
तक कवि सम्मेलन चलइत रहल हल ।मगही के अइसन सम्मेलन आझ तक नञ् देखली ।
बिहारशरीफ में मगही सम्मेलन के सफल आयोजन होल हल । मगर एकंगर वाला सम्मेलन
के कोय जवाब नञ् हल । एकर श्रेय डॉ॰ शास्त्री जी के जा हे । साधारण
कद-काठी, साधारण बस्तर पहिरेवाला शास्त्री जी भव्य मगही सम्मेलन के अंजाम
देलन हल । 'मगही' के मगही सम्मेलन विशेषांक निकसल । पहिला पेज में भिक्षु
जी जगदीश काश्यप के भरपेजी फोटो छपल हल । ओक्कर बाद कइठो पेज में मगही
सम्मेलन उत्सव के फोटो हल । ओकर बाद देखऽ ही एगो भर पेजी फोटो हमरो छपल हे
। फोटो के निच्चे छप्पल हे - मगही रथ के सारथी - श्री रवीन्द्र कुमार ।
अप्पन फोटो देख के मन पुलकित हो गेल । आँख से लोर चूए लगल । सोंचे लगली -
हम का एत्ते कयली हे जे हमरा एतना प्रतिष्ठा देल गेल ।राहुल सांकृत्यायन जी
'हिन्दी साहित्य का बृहत् इतिहास' लिख रहलन हल । ई कई भाग में बाँटल हल ।
एक्कर सोलहवाँ भाग लोकभाषा के हल । छपे पर ई अंक में मगही कहानीकार के रूप
में एक अवतरण हाल हल । हम्मर कहानियो के समीक्षा हल । ... रवीन्द्र कुमार
इतिहासिक पुरुष हो गेलन । .... हम जानऽ ही ई सब के कइलन ? डॉ॰ श्रीकान्त
शास्त्री जी; आउ के ।उनखर स्नेह आउ आशीर्वाद हम पयली; जिनगी भर नञ् भूल सकम
।ऊ पारस हला । जे-जे उनखा से सटल, सब सोना हो गेलन । पीएच॰डी॰, डी॰लिट् सब
उपाधि से विभूषित हो गेलन ।पूर्णियाँ जिला स्कूल में हली । अखबार में उनकर
निधन के समाचार पढ़ली । आँख बार-बार लोर से डबडबा उठऽ हल । उनखा हम्मर
शत-शत प्रणाम !['मगही पत्रिका', अंक-7, जुलाई 2002, पृ॰ 14-15; सम्पादकः
धनंजय श्रोत्रिय]