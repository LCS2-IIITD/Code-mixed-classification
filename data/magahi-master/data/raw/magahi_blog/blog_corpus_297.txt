मगध के गौरव स्थल - बराबर (बाणावर) पहाड़लेखक - दिनेश वर्मामगह के धरती पर
कइगो ऐतिहासिक, धार्मिक आउ पुरातात्त्विक कलाकृति धरोहर के रूप में
विराजमान हे । जहानाबाद जिला के बराबर पहाड़ी आउ ओकरा पर बनल सिद्धेश्वर
नाथ के मन्दिर भी ऊ सब धरोहर में से एक हे । जनश्रुति के अनुसार मगधनरेश
बाणासुर के नाम पर पहाड़ी के नाम बाणावर पड़ल । बाद में ई 'बराबर' के रूप
में प्रसिद्ध होयल । 'महाभारत' में वर्णन हे कि बाणासुर के राजधानी यहीं पर
बेला स्टेशन से चार मील पश्चिम सोनितपुर में हल जेकरा आजकल लोग सोनपुर कहऽ
हथ ।बाणासुर रोज दिन बाबा सिद्धेश्वर नाथ के पूजा करऽ हलन । एकरा खातिर ऊ
एगो सुरंग के निर्माण सोनितपुर से बराबर तक करवैलन हल । यहीं पर बाणासुर के
लड़की ऊषा आउ भगवान श्रीकृष्ण के बेटा प्रद्युम्न के बिआह के लेके
श्रीकृष्ण आउ बाणासुर में भीषण लड़ाई होयल हल । बाणासुर के मदद स्वयं भगवान
शंकर करलन हल । ई लड़ाइये के बीच में श्रीकृष्ण एगो बात बतिअयलन कि बाणासुर
राक्षस हे, एकरा अपने के मदद न करे के चाही । तब शंकर जी आउ श्रीकृष्ण
युद्ध क्षेत्र में ही अप्पन भक्त के महत्त्व खातिर बाणासुर से वचन मांगलन ।
ओहे घड़ी से बाणासुर के नाम पर पहाड़ी के नाम बाणावर पड़ल आउ बाद में बराबर
कहावे लगल ।लेकिन इतिहासकार ई बात से संतुष्ट न होवऽ हथ । इनका अनुसार एकर
उत्पत्ति ई॰पू॰ तीसर शताब्दी में सम्राट् अशोक के काल में मानल जा हे ।
कोइ-कोई इतिहासकार एकर उत्पत्ति सातवीं शताब्दी में होवे के बात स्वीकारऽ
हथ । ई पहाड़ी आउ ओकरा पर बनल सिद्धनाथ मन्दिर पटना गया रेलखण्ड के
मखदुमपुर आउ बेला के बीच से पूरब दिशा में लगभग ४ मील के दूरी पर हे । उहाँ
हथियाबोर बावनसीढ़ी आउ पतालगंगा के रस्ता से लोग ऊपर जा हथ । पतालगंगा
पहाड़ी के अन्दर से एगो झरना झरइत रहऽ हे, जेकर पानी नीचे आके एगो जलकुंड
में जमा होइत रहऽ हे । ध्यान न देवे के चलते कुंड आजकल मट्टी से भरल हे ।
जनश्रुति के अनुसार एकर जल पवित्तर समझ के सिद्धेश्वर नाथ पर चढ़ावल जाहे
।बराबर पहाड़ी के नीचे दक्खिन आउ पूरब के कोण पर सतघरवा नाम के गुफा हे जे
पुरातात्त्विक विचार से महत्त्वपूर्ण मानल जाहे । प्रसिद्ध लोमश ऋषि के
गुफा भी यहीं पर हे । सतघरवा के पूरा घेरा ५०० फीट लम्बा, १२० फीट चौड़ा आउ
३५ फीट ऊँचा हे । एकरा में कारीगरी के उत्कृष्ट नमूना देखते बनऽ हे । २७२
ई॰ पूर्व समय लोमश ऋषि के मानल जाहे । एकरा पर हथियो के चित्र छत पर अलंकृत
हे । यहीं पर सुदामा गुफा भी हे । एकर निर्माण सम्राट् अशोक २५७ ई॰ पू॰ में
अप्पन राज्य के बारहवाँ बरस में संत महात्मा के ठहरे ला करैलन हल । एही
कारण हे कि एकरा 'संत घर' कहल जाहे । आजकल अपभ्रंश के रूप में लोग एकरा
सतघरवा कहऽ हथ ।लोमश ऋषि गुफा आउ सुदामा गुफा के विपरीत दिशा में कर्ण के
झोपड़ी हे । ई १० फीट ऊँचा, ३५ फीट लम्बा आउ ६ फीट मोटा देवाल से घिरल हे ।
इहाँ से एक किलोमीटर पर नागार्जुन पहाड़ी हे, जेकरा में वेदायिक आउ
वापयायिक गुफा हे । एकर निर्माण अशोक के ज्येष्ठ बेटा दशरथ २३७ ई॰पू॰ में
करैलन हल ।ई सब धार्मिक आउ ऐतिहासिक तथ्य के बावजूद पर्यटक के ठहरे लागी आउ
उनकर सुरक्षा के प्रबन्ध ला कोई खास इन्तजाम न हे । जिला प्रशासन के ध्यान
देवे के चाही । दूसर समस्या ई हे कि क्रैशर वाला लोग एकर अस्तित्वे खतम करल
चाहऽ हथ । उनकर गतिविधि पर रोक लगावे के चाही । सरकार के तरफ से बंगला आउ
पेय जल व्यवस्था होयल हे । एकरा आउ आकर्षक बनावे ला जनता के सहयोग लेवे के
चाही आउ जनता के भी कर्तव्य हे कि प्रशासन के मदद करे । तबे ई महान पर्यटन
केन्द्र, ऐतिहासिक, पुरातात्त्विक आउ धार्मिक धरोहर के दर्शन करके लोग
गद्गद् आउ निहाल भी हो जयतन ।[मगही मासिक पत्रिका "अलका मागधी", बरिस-५,
अंक-१२, दिसम्बर १९९९, पृ॰१३-१४ से साभार];;;;बहुत बढिया जनकारी दिये हैं,बधाई