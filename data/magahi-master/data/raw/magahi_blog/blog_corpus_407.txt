बाबू हलधर सिंघ तहिना रात के जब बाबू सामलाल से एहलदे होला और डेरा दने
चलला हल तो रास्ता में तरह तरह के खेआल उनका होबन । कभी सोचथ के एकरा
मारपीट कैलूं ह, इ आदमी बड़ा चुगलखोर हे और एसडीओ के दुलरुआ, कहीं अट-पट
जाके लगा-बझा के नै कह दे और लड़ाए झगड़ा करा दे, फेर सोचथ के सरीफ आदमी
कसम खेलक हे । ओकरा बारे जे हम सुनलूं से झूठ मालूम होवे हे; तो फेर दुलरुआ
रहे के बात भी झुट्ठे खबर उड़ल बुझा हे, तो अपन ई बेइजती के बात सगरो गोदाल
होवे के डर से इ सब बात के छेड़त कहों नै । रास्ता से फेर नसीबन के यहां
आवे ले चहलका हल पर ओकर माथा में दर्द के बात इआद पड़ला से चुपचाप डेरा पर
आके सुत रहला । दुसर दिन छो-पांच करते इ तै कैलका के सामलाल के और नवाब
साहेब के गटपटा देवे के चाही और नसीबन के एहां कड़ा पहरा कर देलका । एने
सामलाल लात के मार भुलल नै । लाज तो ओकरा नै आल बाकी रंजिस बाबू हलधर सिंघ
से बड़ी ओकरा होल । नवाब साहेब रात भर बड़ी परेसान रहला, नसीबन अब आवे हे,
तब आवे हे । कैक मरतबे अरदली के उनकर डेरा पर भेजलका के ऐले रहथ बोला लाओ ।
सड़को पर एने ओने देखे ले अपन नौकर-उकर के भेजलका बाकी आखिर में अरदली
सामबाबू के एक पुरजी ले-ले आल के मोसकिल से जान बचल हे, दुसमन पहुंच गेल और
रगेद मारलक, अखने तबीयत परेसान हे, पीछे मिलबो । बिहान होके बाबू हलधर सिंघ
भोरे नवाब साहेब किहां पहुंचला । आदाब बन्दगी के बाद नवाब साहेब पुछलका के
क-ह की हाल चाल ? सिंघजी बोलला - अच्छा हे, हम तो मर गेलूं । मामला मोकदमा
के बात होते मोखतार सब के बात चलल ।नवाब साहेब बोलला - मोखतार सब तो मोसकिल
कर दे हथ । कुछ असल बात तो हमनी के जाने नै देथ । काठ के उल्लू हमनी के बना
र-क्ख हथ ।सिंघजी - सब परमेस्वर हीआं की जवाब लगैता, कुछ पते नै लगे । बाबू
कन्हाए लाल से एक मरतबे हम पुछलीअन तो ऊ हमनीए के दोस देथ । नवाब साहेब -
हमनी के की दोस ?सिंघजी - एहे कि सच कहल जाए तो हमनी सब बिसवासे नै क-र ही
।नवाब साहेब - ई कुछ बात हे ? असल ई क-ह के लड़ाई में कुछ कुछ दोस दुनु के
रहे हे और अपन कसूर मुदई एकदम छिपा ले हे तो मुदालेह सोलह आना उठाके पी
जाहे ।सिंघजी - तो होल ने । अब डर से मुदालेह अगर झूठ नै बोले तो मोसकिल
ओकरा हे ।नवाब साहेब - मोखतार लोग दस, बीस छोड़ के करीब-करीब सब एक दम पेसे
खराब कर देलका हे और ओकर असर तेजारत में आपाधापी के खेआल से वकील बरिस्टर
सब भी करीब करीब वैसने होल जा हथ ।सिंघजी - नै, ई सब जादे खराब हथ । बहुत
कम ऐसन हथ जिनकर चाल चलन, रहन सहन ठीक होए और तब परमेस्वर और ईमान धर्म के
खेयाल कहां तक होत ।नवाब साहेब - तो वकील बरिस्टर कौन अच्छा ।सिंघजी - खाली
थोड़े बहुत के फरक । हां, नेआ रोसनी के सब अएला हे उ सब पहिलन से कहैं बेस
हथ, पुरनकन के दे-ख बिरले कोई ऐसन हथ जे सराब ताड़ी नै पीअथ और दास्ता ने
रखथ ।नवाब साहेब - तो सामलाल तो पुरनकन में हथ, उतो बड़ा बेस आदमी, इ सब
में नै बुझाथ ।सिंघजी - ओहो बड़ा कम्मल ओढ़ के घी पिबैआ ।नवाब साहेब - (हंस
के तअजुज से) से की ?सिंघजी - चन्दन टीका खाली धोखा देवे के हे । ऐसे तो आझ
कल के कचहरी से सरोकार रखवैआ जे चन्दन-टीका करे ओकरा में सैंकड़ा पीछू ९०
के पक्का बेईमान और मोत्तफनी सम-झ । कोए कायथ ऐसन मिले तो ओकरा से अलग
रहला, कोसभर फरक चलला से नफा छोड़ के नोकसान होवे के डर नै रहे ।नवाब साहेब
- और कायथ सभ तोहनी बाभन के क-ह हथ ।सिंघजी - से-हे । बाकी कोई बाभन में
सामलाल के जोड़ा के देखला दे, ऊपर से एतना चिक्कन बटलोही बाकी केतना घर
खराब कर देलक हे ।नवाब साहेब - (बड़ा चाव से) से की ?सिंघजी - अगल बगल के
कोई जात ओकरा भीरी नै होत जेकरा उ एक-ने एक धुन से खराब न कैलक होत । आझ-कल
सहर भर में सब से खबसूरत कहारिन हे ओकरा फंसैले हे ।नवाब साहेब - (कुछ भओं
सिकुड़ा के और मुसक के) हम नै जानलूं ! सिंघजी - बड़ा बड़ा एकरा में बखेड़ा
होल । ओकर सौहर और मालिक बड़ा हल्ला करे ले चाहलका बाकी उ एक किसिम के धुरत
औ नीच हे । झट साहेब सोबरनडंट कीहां ओकरा एक रात के दाखिल कर देलक तब तो उ
सार जे भागल से बिहार आबे के नाम नै लेलक और कैक आदमी के पड़ला से ओकरा
सौ-पचास रुपया देके दूसर सादी कर देल गेल ।नवाब साहेब - तो उनखा जोरू उरू
नै हैंन ?सिंघजी - जोरू बड़ी खुबसूरत लोग बतला-व हथ । मेम के ऐसन सफेद और
बाल आंख भी कुछ ऐसने । एकरे सब बदमास सब एक मरतबे हल्ला कर देलक के ऐकली
साहेब कीहाँ अपना जोरूए के पहुँचावे हे ।नवाब साहेब - तोबा तोबा ! उ बेचारी
के मरन हो गेल होत ?सिंघजी - तो से की जानूं । बाकी एकरा हमनी सब खूब
तहकीकात कैलूं । जोरू के बारे में तो झूठ एकदम हल बाकी चमेलवा के तो अपने उ
दिन रात के डाकबंगला से ऐते देखलूं हल ।नवाब साहेब - तो तुं रात के कैसे
देखला के ऐसन खुबसूरत हे ।सिंघजी - अरे ओकरा केते मरतबे ऐसहीं दिने के
देखलूं हल और के नै ओकरा कमावेले चा-ह हल ।नवाब साहेब - तो तूं ओकरा कमैला
हल ?सिंघजी - बदनाम होवे के हल ? बाकी अगल बगल बालन के यहां कुछ दिन कमाल
हल ।नवाब साहेब और भी जीरह उरह करके अपन मन के खेआल छिपाके चमेलवा के हाल
जाने ले चा-ह हला बाकी एहे बखत डाक आरदली लेके आल और नवाब साहेब ओकरा देखे
लगला और सिंघजी के डेरा से नौकर बोलवे आल तो आदाव करके चल गेला । जाए घड़ी
नवाब साहेब पुछलथिन - काहे चलला सिंघजी ? - हां तो अखने अपन काम क-र - कहके
चल गेला ।डाक में, एक आझ एक गुमनामी चीठी रांची से घोलटते पोलटते आल हल ।
कोई आदमी नवाब साहेब के बड़ी सिकायत कैलक हल और जादे सिकायत नसीबन कीहां
जायके बारे में हल । ओकरा में कुछ रुसबत लेवे के भी सिकायत हल । सरकार से
एकर जवाब मांगल गेल हल । नवाब साहेब तो सुख गेला और एकदम कुरसी पर पसर के
सोंचे लगला के इ कौन बलाए भेल ।*