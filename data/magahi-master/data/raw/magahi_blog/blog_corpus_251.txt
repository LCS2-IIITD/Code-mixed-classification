मिठाई बनल बिआह के आधारलेखक - डॉ॰ राकेश कुमार सिन्हा 'रवि'दूर देस तक
अप्पन नाम, रूप, यश, कृति आउ सरोकार से परसिद्ध रहल मगध देस के राजा-रजवाड़ा
में टिकारी के सुनाम हे, जे आझ गया जिला के सीमाना में हे । ई टिकारी राज
में एक से बढ़ के एक राजा आउ पं॰ देवन मिसिर नियन 'मगध के बिरबल' होलन,
जिनकर कथा-कहानी मगही साहित्य के एगो अनमोल थाती हे । इहे टिकारी के गुड़ के
तिलकुट भी खूबे परसिद्ध हे ।ई जाने के बात हे कि युग-युगान्तर से तिलकुट के
नामी केन्द्र रहल गया में जब अंग्रेजवन के जमाना आयल, तब हियाँ खाली चीनीए
के तिलकुट बने लगल । गुड़ के तिलकुट गया के दुन्नो पट्टी बने के नयका जगह के
रूप में एक देन्ने 'डंगरा' त दोसर देन्ने 'टिकारी' के नाम आवऽ हे ।तिलकुट
के कदरदान का राजा का परजा, दुन्नो हलन । एकरा में टिकारी राज के राजा
कैप्टन गोपाल शरण के नाम भी आवऽ हे, जिनकर सब ले मन-भावन नश्ता तिलकुट हल ।
महाराज गोपाल शरण जिनकर उपनाम'राजी' हल, कूचविहार के राजा राज राजेन्द्र
उर्फ राजे के जिगरी दोस्त हलन । इनकरे एगो करतूत से गोपाल शरण के श्रीलंका
के राजधानी कोलम्बो जाय पड़ल ।महाराजा गोपाल शरण कोलम्बो के जउन अतिथिशाला
में ठहरल हलन, उहें मेरी सेकी आउ उनकर बेटी ठहरल हलथिन । औपचारिकतावश ऊ
बूढ़ी आस्ट्रेलिआई नारी के राजा गोपाल शरण अप्पन जलमभूमि के संदेश तिलकुट
देलन । तिलकुट लेके ऊ कुछ खयलक आउ कुछ अप्पन बेटी के देलक ।मेरी सेकी के
बेटी काफी खूबसूरत आउ कउनो जमाना के आस्ट्रेलिया के नामी हिरोइन हल ।
तिलकुट खाते ओकर सवाद में ऊ अइसन मिठास पयलक कि अप्पन माय से तुरंते पूछलक
-'ई तूँ कहाँ से लयलऽ ?'माय कहलक -'इण्डिया में बुद्ध के ग्यान भूमि के पास
टिकारी के राजा हमरा ई देलन हल जे हम तोरो चिखा देली ।'बेटी के माथा ठनकल
-'जेकरा हियाँ के मिठाई अइसन रसगर हे, ऊ मरद केतना बेस, सुन्नर आउ मजगर
होतन ।'फिन का हल ... ? कहलो गेल हे कि मियाँ-बीबी राजी, त का करतन काजी ।
दुन्नो के बीच परेम पेंघ मारे लगल आउ ऊ आस्ट्रेलिआई सुन्दरी राजा गोपाल शरण
के चरन में खुद के अरपित कर देलक । ई जाने के बात हे कि एही प्यार में ऊ
अइसन रंगलन कि 'सीता देवी' के नाम से जानल गेलन आउ टिकारी राज के महारानी
बनलन । [मगही मासिक पत्रिका "अलका मागधी", बरिस-१६, अंक-६, जून २०१०, पृ॰१८
से साभार];;;;बहुत अच्छा, धन्यवाद!