दृश्य-2(ओसिप आउ ख़्लिस्ताकोव)ख़्लिस्ताकोव - हले, ई ले । (छज्जेदार टोपी आउ
छड़ी दे हइ ।) ओह, त फेर से तूँ हमर बिछौना पर लोटपोट कइलँऽ ?ओसिप - हमरा
लोटपोट करे के की जरूरत हइ ? की वास्तव में हम बिछौना नयँ देखलिए ह की ?
ख़्लिस्ताकोव - झूठ बोलऽ हँ, लोटपोट कर रहलँऽ हल । देख, पूरा ओझराल-पोझराल
हइ ।ओसिप - लेकिन एकरा से हमरा की लेना-देना ? की वास्तव में हमरा नयँ
मालूम, कि बिछौना के की मतलब होवऽ हइ ? हमरा गोड़ हकइ; हम खड़ी रह सकऽ हिअइ ।
काहे लगी हमरा अपने के बिछौना चाही ?ख़्लिस्ताकोव - (कमरा में चहलकदमी करऽ
हइ ।) जरी देख तो, थैली में तमाकू हइ की ?ओसिप - हुआँ काहाँ से होतइ तमाकू
? अपने तो चौठा रोज एकरा अंतिम-अंतिम तक पी गेलथिन हल ।ख़्लिस्ताकोव -
(चहलकदमी करऽ हइ आउ कइएक तरह से अपन होंठ भिंच्चऽ हइ; आखिरकार उच्च आउ दृढ़
स्वर में बोलऽ हइ ।) जरी सुन ... ए ओसिप !ओसिप - जी, की चाही ?ख़्लिस्ताकोव
- (उच्च, लेकिन ओतना दृढ़ स्वर में नयँ ।) तूँ ओन्ने जो ।ओसिप - कन्ने
?ख़्लिस्ताकोव - (न दृढ़ आउ न उच्च स्वर में, बहुत कुछ निवेदन के रूप में)
निच्चे, बुफ़े में ... हुआँ कह देहीं ... हमरा लगी खाना भेज देवे लगी ।ओसिप
- बिलकुल नयँ, हम तो जाय लगी नयँ चाहऽ हूँ ।ख़्लिस्ताकोव - तूँ अइसन हिम्मत
कइसे करऽ हीं, बेवकूफ !ओसिप - अइसीं; सब कुछ बराबर हइ, हम जइवो करबइ, त
एकरा से कुछ फयदा नयँ होतइ । सराय के मालिक कह देलके ह, कि अब आउ खाना नयँ
देतइ ।ख़्लिस्ताकोव - नयँ देवे के ऊ हिम्मत कइसे करऽ हइ ? कइसन बकवास हइ
!ओसिप - आउ ऊ तो हियाँ तक बोलऽ हइ, हम तो मेयर के पास जइबउ; ई तेसरा सप्ताह
आ चुकलो ह, जबकि तोर मालिक बिल नयँ चुकावऽ हउ । बोलऽ हइ, तूँ आउ तोर मालिक
चालबाज हकँऽ, आउ तोर मालिक - धोखेबाज । बोलऽ हइ, हमन्हीं तो अइसनकन धोखेबाज
आउ नीच लोग के देखलिए ह ।ख़्लिस्ताकोव - आउ तोरा खुशी होवऽ हउ, जानवर कहीं
के, ई सब कुछ हमरा सुनावे में ।ओसिप - बोलऽ हइ, अइसे तो कोय भी अइतइ, अराम
से जम जइतइ, करजा में पड़ जइतइ, आउ बाद में ओकरा दूर हाँकना भी मोसकिल होतइ
। बोलऽ हइ, हम मजाक नयँ करबउ, हम सीधे शिकायत लेके जइबउ, ताकि ऊ थाना में
आउ फेर जेल में जाय ।ख़्लिस्ताकोव - अच्छऽ, अच्छऽ, बेवकूफ, बहुत हो गेलउ !
जो, जो आउ ओकरा कह देहीं । कइसन अशिष्ट जीव हइ ! ओसिप - हाँ, बेहतर हम खुद
सराय के मालिक के अपने भिर बोलाके लावऽ हिअइ ।ख़्लिस्ताकोव - सराय के मालिक
के की काम ? तूँ दौड़के जो आउ कह दे ।ओसिप - जी, अच्छऽ, श्रीमान
...ख़्लिस्ताकोव - अच्छऽ, जो, भाड़ में जो ! सराय के मलिकवे के बोलाव । (ओसिप
चल जा हइ ।) सूची पिछला अगला