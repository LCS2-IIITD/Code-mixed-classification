दृश्य-10[ ख़्लिस्ताकोव, आउ शराब आउ बन (sugarloaves) के टोकरी के साथ
व्यापारी लोग ]ख़्लिस्ताकोव - की बात हइ, प्रिय जन ?व्यापारी सब -
नम्रतापूर्वक हम सब अपने के अनुग्रह के आकांक्षी हिअइ ! ख़्लिस्ताकोव -
लेकिन अपने के की चाही ?व्यापारी सब - हम सब के बरबाद नयँ करथिन, महोदय !
हम सब बिलकुल बेकार में बेइज्जती सहब करऽ हिअइ ।ख़्लिस्ताकोव - केकरा से
?व्यापारी लोग में से एक - सब कुछ ई शहर के मेयर से । अइसन मेयर अब से
पहिले कभियो नयँ हलइ । अइसन अपमानजनक बात सुनावऽ हइ, जेकर वर्णन करना असंभव
हइ । ऊ पूरा फौज हमन्हीं के घर आउ दोकान में रहे लगी घुसा दे हइ, हम सब तो
तंग आ चुकलिए ह, लगऽ हइ कि फाँसी लगा लिअइ । ओकर चाल-चलन बहुत खराब हइ ।
दाढ़ी पकड़ ले हइ, आउ बोलऽ हइ - "ए तातार !" भगमान कसम ! मतलब अगर हम सब ओकरा
आदर नयँ देते जइतिए हल, त कोय बात होते हल, लेकिन हमन्हीं हमेशे सब कुछ
नियम के अनुसार काम करते जा हिअइ - जाहाँ तक ओकर बीवी आउ बेटी खातिर पोशाक
के बात हइ - त हम सब के कोय एतराज नयँ हइ । लेकिन, देखथिन, ओकरा लगी ई सब
कुछ काफी नयँ हइ - नयँ, नयँ ! दोकान में अइतइ आउ जे सामने दिखतइ, सब कुछ ले
लेतइ । कपड़ा के थान देखतइ, बोलतइ - "ए, प्यारे, ई निम्मन कपड़ा लगऽ हउ -
एकरा हमरा हीं लेके आ जइहँऽ" । आउ लेके जाव, त थान में पचास अर्शीन (1
अर्शीन = 28 इंच) से कम नयँ होतइ ।ख़्लिस्ताकोव - वास्तव में ? आह, ऊ कइसन
चालबाज हइ !व्यापारी सब - भगमान कसम ! अइसन पहिले कोय मेयर हलइ, ई केकरो आद
नयँ । दोकान में सब कुछ छिपावे पड़ऽ हइ, जब कभी ओकरा पर नजर पड़ जा हइ । मतलब
एकरा में कउनो प्रकार के निम्मन चीज के बात नयँ करब करऽ हिअइ, ऊ कइसनो कूड़ा
उठा लेतइ - अइसन सुक्खल आलूबुखारा, जे बैरेल में सात साल से पड़ल हइ, जेकरा
हमर क्लर्क भी नयँ खइतइ, लेकिन ऊ भर अंजुरी हुआँ से उठा लेतइ । ओकर नामकरण
दिन सेंट ऐंटॉनी दिवस के पड़ऽ हइ, आउ ओकरा लगी सब कुछ लेके जइते जा हिअइ,
कुच्छो आउ जरूरत नयँ पड़ऽ हइ; लेकिन नयँ, ओकरा आउ देहीं - बोलऽ हइ, आउ सेंट
ओनुफ़्रिया दिवस पर भी ओकर नामकरण दिन हइ ।ख़्लिस्ताकोव - ई तो बस डाकू हइ
!व्यापारी सब - हाँ, हाँ ! आउ अगर विरोध कइलऽ, त पूरे पलटन के तोहर घर में
भेज देतो । आउ कुछ बहस कइलऽ, त घर के दरवाजा में ताला लगावे के औडर दे देतो
। "हम तोरा शारीरिक दंड नयँ दे सकऽ हिअउ", ऊ बोलऽ हइ, "चाहे यातना दे सकऽ
हिअउ", बोलऽ हइ, "ई कानूनी तौर पर वर्जित हइ, लेकिन प्यारे तूँ हमरा लगी
खाली नमकीन हिलसा [24] खइम्हीं !"ख़्लिस्ताकोव - आह, कइसन बदमाश हइ ! एकरा
लगी तो ओकरा सीधे साइबेरिया भेज देवे के चाही ।व्यापारी सब - जाहाँ कहीं
अपने के अनुग्रह से ओकरा भेजल जाय, सब कुछ सही होतइ, खाली हम सब से ऊ दूर
रहइ । हम सब के पिता, किरपा करके रोटी आउ नमक के स्वीकार करथिन - अपने के
कुछ चीनी आउ एक टोकरी शराब भेंट करते जा हिअइ ।ख़्लिस्ताकोव - नयँ, एकरा
बारे अपने सब सोचवो नयँ करथिन - हम घूस बिलकुल नयँ ले हिअइ । अगर अपने,
मसलन, तीन सो रूबल के कर्ज देवे के प्रस्ताव रखथिन - तब मामला बिलकुल दोसर
होतइ; कर्ज हम ले सकऽ हिअइ ।व्यापारी सब - खुशी से, हम सब के पिता ! (पैसा
निकासते जा हइ) खाली तीन सो काहे ! बेहतर पाँच सो लेथिन, खाली हम सब के मदत
करथिन ।ख़्लिस्ताकोव - ठीक हइ - चूँकि ई कर्ज के बात हइ, त हम बहस नयँ करबइ,
हम स्वीकार करऽ हिअइ ।व्यापारी सब - (ओकरा भिर चानी के कश्तरी में पैसा पेश
करते जा हइ) किरपा करके ई चानी के कश्तरी भी ले लेथिन ।ख़्लिस्ताकोव - खैर,
कश्तरी भी सही ।व्यापारी सब - (आदरार्थ झुकते) त एक्के साथ चीनी भी
।ख़्लिस्ताकोव - ओह नयँ, हम कइसनो घूस नयँ ...ओसिप - अत्र उच्चकुलीन (Your
Highborn) ! अपने काहे नयँ स्वीकार करऽ हथिन ? ले लेथिन ! रस्ता में सब कुछ
काम आवऽ हइ । एद्धिर देल जाय बन (sugarloaves) आउ टोकरी ! सब कुछ देल जाय !
सब कुछ काम अइतइ । हुआँ कउची हइ ? जौरी (रस्सी) ? जौरी भी देल जाय - जौरी
भी रस्ता में काम आवऽ हइ - अगर गाड़ी टूट जाय चाहे आउ कुछ, त बान्हल जा सकऽ
हइ ।व्यापारी सब - अइसन अनुग्रह करथिन, महामहिम । मतलब अगर अपनहूँ हम सब के
निवेदन पर मदत नयँ करथिन, त मालुम नयँ की होतइ - बस खाली फाँसी लगा लेते
जइबइ ।ख़्लिस्ताकोव - पक्का, पक्का ! हम प्रयास करबइ ।(व्यापारी सब के
प्रस्थान । एगो औरत के अवाज सुनाय दे हइ - "नयँ, तूँ हमरा अंदर जाय से मना
करे के साहस नयँ कर सकऽ हीं ! हम खुद उनके से शिकायत करबउ । तूँ अइसे
दर्दनाक धक्का नयँ दे सकऽ हकँऽ !")ख़्लिस्ताकोव - हुआँ कउन हइ ? (खिड़की भिर
आवऽ हइ) की बात हको माताराम ? दू औरत के अवाज - किरपा करथिन, पिता, विनती
करऽ हिअइ ! हमर शिकायत सुन लेल जाय श्रीमान !ख़्लिस्ताकोव - (खिड़की में से)
उनका अंदर आवे देल जाय । सूची पिछला अगला