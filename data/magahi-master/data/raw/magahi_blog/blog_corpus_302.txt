कहानीकार - रामशरण प्रसाद मेहताभादो के महीना हल, घुच-घुच अँधरिया । हाथो न
लउकऽ हल । बाकि ताव में रमेश लपकल जाइत हलन । कहीं ऊँच-नीच पर पैर पड़ जा
हल तो रमेश आरी पर से धान के खेत में लोघड़ जा हलन । मन तो न करऽ हल आगे
बढ़े के बाकि ससुरार के लोग से नोंक-झोंक में ऊ अधिराते में निकल गेलन हल
।उनकर मेहरारू चंपा भी अप्पन मरद के खोजे ला चलल जाइत हल । उनकर माय-बाबूजी
रोकलन, 'तूँ औरत जात होके ई अँधेरिया रात में कहाँ जयमें । कल्हे तोरा
ससुरार पहुँचा देबउ ।'रमेश राते में अप्पन घरे पहुँच गेलन । बिहाने होके
उनकर ससुर चंपा के पहुँचा देलन । चंपा के देख के रमेश बजार जाय के बहाने घर
से निकल जयतन हल बाकि चंपा समझ गेल आउ रमेश के पीछा धर लेलक । चंपा के
पीछे-पीछे आवइत देख के रमेश उलटावे के कोशिश कैलन । बाकि चंपा लउटे ला
तइयार न होलक । खीस में रमेश ओके दू-चार झापड़ जमा देलन ।चंपा रोवइत गोसायल
घरे लउट गेल आउ रमेश बजार के तरफ चल गेलन । अब चंपा घर में जाके गेहूँ में
देवे वला कीटनाशक दवाई खा गेल आउ रात में स्वर्ग सिधार गेल । गाँव वला लोग
मिल के राते में ओकरा जला देलन ।कल होके ई समाचार चंपा के नइहर भेजा देवल
गेल । अब का हल ? चंपा के बाबूजी थाना में जाके केस कर देलन ।गाँव में
पुलिस पहुँच गेल । जउन लोग लाश के जलौलन हल ओकरा में से कुछ लोग छुतका
मेटावे ला माथा घोंटवा लेलन हल । पुलिस जेकर माथा घोटावल देखऽ हल ओकरे
पक‍ड़ ले हल । अब तो जेतना लोग अप्पन माथा घोंटवैलन हल ऊ पछताय लगलन आउ
कोठी में लुकायल रहऽ हलन । कउन जाने कब पुलिस आ जाय ।अगला दिन फिर पुलिस आ
गेल । एगो बूढ़ अदमी अप्पन बंगला पर बैठल हलन । उनकर लइका कहलक, 'बाबूजी !
पुलिस आवइत हवऽ । घर में चल जा ।'बुजुर्ग कहलन, 'हम तो अप्पन लड़की के मरे
के छुतका में बाल मुड़वइली हे । हमरा पुलिस का करत ।'उनकर बेटा कहलन,
'पुलिस के का पता हे कि तूँ केकर छुतका में माथा घोंटवैलऽ हे । पुलिस के तो
माथा घोंटायल के सर्टिफिकेट मिल जाय के चाहीं, फिर तो जेल में खिचड़ी
पचावहीं पड़तवऽ ।'उनका पर अप्पन बेटा के बात के कुच्छो प्रभाव न पड़ल, तो
उनकर बेटा जबरदस्ती भर अकवार के उनका घर में ठेल के दरवाजा बाहर से बंद कर
देलन ।पुलिस के एक्को अदमी हाथ न लगल । ऊ दूसर नियम अपनयलक । जेकर घर में
खाना में हरदी तेल नय पड़ऽ हल, ओकरा पकड़े लगल । अब जे भी हरदी तेल नय दे
हल, ऊ पकड़ाय के डर से हरदी तेल भी देवे लगल । फिर पुलिस के एक्को अदमी हाथ
न आयल तो अब तेसर नियम अपनैलक कि जे आदमी अप्पन घर-दुआर लीपत इया धोवत ओकरे
पकड़ल जाय । अब पकड़ाय के भय से कोई भी न घर दुआर धोलक आउ न लिपलक ।लोग के
मन में भूत से जादे भय हो गेल पुलिसे से । छुतका अब ताखा पर रखा गेल हल ।एक
दिन रमेश के घर कुर्की-जप्ती के वारण्ट भी आ गेल । रमेश चाहइत हे कि केतनो
रुपइया खरच हो जाय बाकि सजाय न होवे, काहे कि सजाय होला पर नौकरी खतम हो
जायत । बाकि रमेश के ससुर चाहइत हथ कि कइसहूँ रमेश के नौकरी खतम हो जाय ।
एही चक्कर में दुन्नो तरफ से काफी पैरवी चल रहल हे ।केस के फैसला तो बाद
में होयत, बाकि गाँव पर बड़ी प्रभाव पड़ल हे । मेहरारू लोग के भाव बढ़ल हे
आउ मरद लोग में सुधार होयल हे । लोग अप्पन मेहरारू के बड़ी परेम से रखऽ हथ
। लड़ाई झगड़ा के नौबत से दूर रहे ला चाहऽ हथ । मेहरारू पर तनिको रोब न
जमावऽ हथ । सोचऽ हथ कि एगो के अभी औरत के मारे के फेर में छुटकारा न होयल
हे, अइसन न कि दूसर केस हमर घर में हो जाय ।[ मगही मासिक पत्रिका "अलका
मागधी", बरिस-२, अंक-१, जनवरी १९९६, पृ॰१५-१६ से साभार];;;;हालांकि हमें यह कहानी समझ न आयी, पर आपका परिचय पाकर अच्छा लगा,धन्यवाद!