आज भोर के सुरज उगल बाकी थोड़हीं देर में बादर घेर आल और होते होते बड़ी
अन्हार हो गेल और रह-रह के बिजुली कड़के लगल । नवाब साहेब आझ दिन भर बड़ा
सोंच में रहला । पिछली पहरा सामलाल के बोला भेजलका । सामलाल ऐला तो नवाब
साहेब के सुस्त पैलका । कुछ समझ में न ऐलन के की बात हे । राते कामियाब नै
होल तेकरे से तो सुस्त नै हथ ! बाकी इ-तो कोय काफी वजह नै हे । अभी अप्पन
अकिल दौड़ाइये रहला हल और बैठले चहलका के नवाब साहेब बोलला के मोखतार
साहेब, ऐसन जगह तो हम कहीं नै देखलूं हल । हम खुद जेकर खिलाफ, से-हे दोस
हमरा पर लगे । रूसवते रोके के कोसिस में ही और अपना अखतियार भर काम कर
रहलूँ हे । से एहां के आदमी के दे-ख, कैसन सम नासुकरा मालुम हो-व हथ के
-सामलाल - की बात हे ?नवाब साहेब सामलाल के उ गुमनामी चिठिये दे देलका और
कहलका के सब बात केकरो जाहिर नै होवे पावे ।सामलाल - नै हुजुर, हमरा से ऐसन
उमीद क-र ह ? - और पढ़े लगला ।नवाब - तब हम तोहरा पढ़े ले देतीओ हल । हम
तोहरे तो एक अपन आदमी सम-झ ही और नै तो हमर के हे ?सामलाल (पढ़ते पढ़ते
बोलला) - इ-सब हुजुर के खाबिन्दी हे । - (थोड़े देर में पढ़ लेला के बाद
बोललन) - सब आदमी के एहां तो एकरा में बेकार बदनाम करना हे ।नवाब साहेब -
तब ?सामलाल - ई तो साफ मालुम होवे हे के जेकर नुकसान इया हरज हुजुर के काम
से पहुँचल हे वहे देलक हे ।नवाब साहेब - अनेरी मजिस्टर लोग ?सामलाल - हो
सके हे ? बाकि उ-सब के नसीबन से की नफा, नोकसान ?नवाब साहेब - (कुछ खोस हो
के) साबास मोखतार साहेब ! समझलूँ । फिर तो मोखतारकारी के तजुरबा भी एक चीज
हे ।सामलाल - नै हुजुर हमरा में एक खास वसफ हे । असल के पकड़ ले ही । हम
बहुत के देखलूं । हसनइमाम गैरह के साथे, बलके जादे खिलाफे, काम कैलूं बाकी
सब हमर लोहा एकरा से मा-न हथ; और खाली उ-सब के नाम बढ़ल हे नै तो हमरा
मोकाबला में उ-सब बात हथ ।नवाब साहेब - ठीक हे, बाकी तुं तुरते कैसे पता
लगा लेला ?सामलाल - खोदा-दादी अकिल हमरा सम-झ हे और कुछ बात याद भी पड़ गेल
। कल्ह नसीबन के यहां जे हम छिपल छिपल बाबू हलधर सिंघ के बात सुनलूं तेकरा
से यकीन ऐसन हो गेल ।नवाब साहेब - से की ?सामलाल - की कहिओ, बहुत बुरा बुरा
तोहर सान में बोलल । क-ह हल कि आप बेइमान हे और दुसरा के बेइमान कहे-हे ।
हम देखवै अब जरूर । ऐसने-ऐसने बात ।नवाब साहेब - एकरे ले तुं नै राते ऐला ?
हम तो राते बड़ी परेसान रहलूं । बाकी आझ इ दूसर आफत मरदूद बुन्दलक । तो तुं
ऐला कैसे ?सामलाल - तराह तराह करके बखत कटल । जब उ चल गेल तब निकललूं ।
बाकी बड़ी रात हो गेल तो ऊ नै आल ।नवाब साहेब - अच्छा तो एकर की उपाय कैल
जाए ? जवाब तो हम दे देवे बाकी हे जात के बाभन । बहुत सीधा तो हंसुआ ऐसन,
पंचानवे हाथ के अंतड़ी रखवइआ । दे-ख ने, ओकरा में लिखलक हे के तहकिकात कैल
जाए तो कागजी सबूत भी दाखिल होत । की जानु कैक ठो चिट्ठी कुछ चन्दा उन्दा
वास्ते लिखलूं हल जमींदार सब के, सायद वहे जमा कैले हे ।सामलाल - तो ओकर
एकठो अपने आदमी ओकरा हीं रहे-हे और ओकरा उ बड़ी माने हे । बकस उकस भी कखनौ
खोल देहे । ओकरा थोड़ा बहुत के लालच देला से उ सब काम कर दे सके हे ।नवाब
साहेब - बाकी एकरा से काम नै चलत । गदहा के मांस बे रेह के नै सीझे । खाली
अपना के बचैला से नै बनत जबतक एकरा पर वार नै कैल जात ।सामलाल - से तो ठीक
हे । इ कांटा हे, एकरा जड़ मूल से उखाड़ के फेंके के चाही ।नवाब साहेब - तो
गवाह ठीक करेला होतो और मोअजीज, मोअजीज ?सामलाल - एहे तो मोसकिल हे ।नवाब
साहेब - नै, तुं सब कर स-क ह । एकतो तुं अपने हो-ल ।सामलाल - नै हुजुर,
हमतो सब काम कर रहलूं हे बाकी हम बड़ी बदनाम हो रहलूँ हे और कुछ फायदा नै
दे-ख ही ।नवाब साहेब - तोहरा हम राय बहादुर बनाके यहां से जैबो और जो नै
होत हम हाथ काटके फेक देब । तुं ऐकरा में पुरा-पुरा हमराले कोसिस क-र
।सामलाल - जहां तक होत हम जरूर करबे ! *