बिहार मगही मंडप के बैनर के नीचे 27 जनवरी के नवादा जिला बने के उपलक्ष में
34वाँ स्थापना दिवस के समारोह होयल । नवादा जिला प्रशासन के सहयोग से बिहार
मगही मंडप के अध्यक्ष रामरतन प्रसाद सिंह 'रत्नाकर' के अध्यक्षता में नवादा
नगर भवन में भेल । ई समारोह में मगही कवि-सम्मेलन के सफल आयोजन भी होयल
।कड़ाके के जाड़ा आउ रात के समय में नवादा के विकास आयुक्त अरुण कान्त शरण
आउ नवादा ए॰डी॰एम॰ सत्यनारायण दीप जला के कार्यक्रम के उद्घाटन कयलन ।ई
कवि-सम्मेलन में नवादा, नालन्दा, गया आउ पटना के बीस गो कवि लोग उपस्थित
होलन । मगही कवि योगेश्वर प्रसाद सिंह 'योगेश' सब कवि के आउ उपस्थित
प्रशासक के कविता में परिचय देलन । फिन 'हम्मर मोछ निहारऽ' कविता सुना के
लोग सबके खूब हँसयलन - कवि योगेश महामूरख हथ मोछ नयँ कभी कटैलन । बकलोलन के
बीच पहुँच के कविता खूब सुनैलन ।।कवि-सम्मेलन में जयराम देवसपुरी के कविता
'ससुराल के हाल की कहियो' सुन के उपस्थित महिला श्रोता खूब ताली बजयलन ।
इनका अलावे कृष्ण कुमार भट्टा, उदय भारती, सिद्धेश्वर सिंह, डॉ॰ संजय कुमार
दीपांसू आउ दोसर कवि सब कविता सुनयलन ।--- रामरतन प्रसाद सिंह 'रत्नाकर',
अलका मागधी, अप्रैल 2008, पृ॰ 4