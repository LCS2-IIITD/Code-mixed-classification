[ कहताहर - लालमणि कुमारी, मो॰-पो॰ - बेलागंज, जिला - गया]एक समय के बात हे
कि एगो राजा के दरबार में सात गो मुंसी जी रहऽ हलन । ओहनी सब देवान-पटवारी
के काम करऽ हलन । बइठल-बइठल राजा के बुरवक बना के धन भी ठग ले हलन । ओहनी
के देह से तो कोई काम होयबे नऽ करऽ हल । एक दिन के बात हे कि राजा साहेब
एगो लाला जी के कहलन कि जा के कोयरी के खेत में से मुरई कबार के ले आवऽ ।
मुंसी जी देह से कोई काम न ऽ करलो चाहऽ हलन । ई भी डर हल कि एक तुरी कोई
काम कर देव तो राजा साहब तुरी-तुरी काम करे ला कहतन । से ई बात सोच के लाला
जी खेत में गेलन आउ मुरई कबारे में जोर लगावे लगलन । मुरई कबरवे न करे ।
दरअसल ऊ मुरई कबारे ला नऽ चाहऽ हलन । राजा जी लाला जी के ई नाटक देखलन कि ऊ
मुरई कबारत-कबारत थक गेलन हे तो ऊ फिनो छवो मुंसी जी के भेजलन । सातो मुंसी
जी खेत में पहुँच के अपना में बतिअयलन कि मुरई कबारे में हमनी सब ला घाटा
हे - हमनी से कलम के साथे देह से भी काम लेवल जायत । से मुरई कबार के नऽ ले
चले के चाहीं बाकि कबारे के ढोंग करने हे, नऽ तो नोकरी से निकाल देल जायत ।
से ओहनी सातो मुंसी जी एके तुरी मिल के मुरई कबारे लगलन । कोइरी के खेत
अँहड़ गेल । ढेर मानी मुरई रउँदा गेल । ई हाल कोयरी झोपड़ी में बइठल देखइत
हल । ओकरा खीस तो वर रहल हल बाकि राजा के डरे कुछ बोलइत नऽ हल । ढेर देरी
के बाद ओकरा नऽ रहायल तो झोपड़िये में से गते टुभकल - "मुरगी मेलान आउ कायथ
पहलवान ?" ई बात सुन के ओहनी सातो लजायल नियन कैले राजा भिरु गेलन । राजा
खाली हाथ देख के ओहनी से मुरई के बात पूछलन तो ओहनी कहलन कि "सरकार,
कोयरिया हमनी के ठिसुआ के भगा देलक !"