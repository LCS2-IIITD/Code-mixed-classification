[ कहताहर - नन्हें, ग्राम-पो॰ - बेलखरा, जिला - जहानाबाद]एगो हलन राजा जी ।
उनका छव गो बेटा आउ एगो बेटी हलन । पाँच बेटन के सादी हो गेल हल, छोटका
बेटा कुँआर हल । से ऊ एक रोज नदी किनारे घूमे गेल आउ ओने से एगो भिरंगी के
झाड़ी उखाड़ले आयल आउ कोठी पर रख देलक । अप्पन एगो भउजाई से ऊ कह देलक कि
जे ई भिरंगी खा जायत हम ओकरे से बिआह करम । उनकर बहिन भउजाई से पूछलन कि "ई
केकर भिरंगी रखल हे ? से हम खा जाइत ही !" तबे भउजाई कह देलक कि जाऽ, खा जा
गन ।" ऊ भिरंगी खा गेल । छोटका देखलक कि भिरंगी न हे तो ऊ सब से पूछलक कि
भिरंगी का भेल ? सब कहलकथिन कि माँई खा गेलथुन । तब छोटका बेटा कहलक कि
"मइया कने गेलउ, हम ओकरे से सादी करम !" तब बहिनिया अँखरे दउरी ले के एगो ऊ
ताड़ पर चढ़ गेल । पहिले से ताड़ पर एगो सिआर आउ नेउर रहऽ हल ।लड़की के माय
ताड़ भिरू गेल आउ कहलक -"उतरूँ-उतरूँ बेटिया गे, तब हलहुँ बेटिया, अब
होलहुँ पुतहु हमार ।"फिन बेटिया तड़वे पर से बोलल -"कइसे उतरूँ मइया गे, तब
हलहुँ मइया, अब भेलहुँ ससुई हमार ।"तब भउजइअन जा के कहलन -"उतरूँ-उतरूँ
ननदी हे, तब हलहुँ ननदी, अब होलहु गोतनी हमार !"फिनो ननद ताड़े पर से बोलल
-कइसे उतरूँ भउजी हे, तब हलहूँ भउजी, अब होलहुँ गोतनी हमार !"ई तरी सब
भउजाई आउ भाई कहलन बाकि छोटकी बहिन ताड़ पर से न उतरल । हार के सब कोई उहाँ
से लौट गेलन । एक रोज ओही ताड़ तर से राजा के बड़का गो बरियाती गुजरइत हल ।
तब तड़वे पर से नेउरिया बोलल - "बर-बरिआत, छर-छरियात, पर-परियात ।" तब
सिअरवा कहलक कि "चल के देखे के चाहीं ।" नेउरिया उहाँ से गते उतर गेल । फिन
सिअरो धड़ाम से कूद गेल । एकरा बाद लड़कियो कूदल आउ ओहिजे ओकर परान छूट गेल
।