एगो राजा हलन । उनकर एगो लइका हल । राजा के रानी के ओरी तर एगो खुदबुदी
खोता लगवले हल । रानी दिन भर खुदबुदिया के तमासा देखइत रहऽ हलन । एक दिन
खुदबुदिनिया दूगो बच्चा देलक । कुछ दिना के बाद मर गेल । ओकरा बाद ओकर
बप्पे खिलावे-पिलावे लगल । एक दिन ऊ सोचलक कि दोसर सादी करे के चाहीं आउ कर
भी लेलक । कुछ दिन तक बचवन के बाप आउ सतेली माय मिल के खिलौलक-पिलौलक । फिन
सतेली माय अप्पन मरदाना से कहलक कि दूसर के बच्चा में काहे ला एतना मेहनत
करइत हऽ । एकरा मार दऽ आउ अजाद होके रहऽ । त बप्पा पूछकई कि मारे के कउन
उपाय हे ? मइया बोललइ कि जंगल से काँटा लाके ओकर मुँह में दे दऽ कि मर जाय
। दूनो उहाँ से जंगल में चललन आउ दिन भर चललन, रात में दूनों काँटा लेके
घरे आ गेलन । बच्चा मुँह बौलक तऽ दूनों काँटा डाल देलन । गला में काँटा
अँटक गेल तो ऊ मर गेल । दूनो बेकति लाती मार के खोता से ओकरा नीचे गिरा
देलक । ओकर सब तमासा रानी देखइत हलन । ऊ बचवन के उठा के कठौत से झाँक देलन
आउ अपने खटवास-पटवास ले लेलन । दाई से राजा के पास खबर दिला देलन कि अब
रानी न बचतथुन । दाई के खबर सुन के राजा दउड़इत अयलन आउ पूछलन कि "का
मँगवाउअऽ ? ओझा, गुनी, बइद ? कउची से तोर बेमारी दूर होयत ?" रानी बोललन कि
हमरा कोई चीज के जरूरत न हे । बच्चा उघार के दिखा देलन आउ कहलन कि "हमरा
मरला के बाद तूँ सादी मत करिहँऽ ।" राजा परन कयलन कि हम तोरा मरला पर दूसर
सादी न करम । ओकरा बाद राजा कचहरी में चल गेलन । कुछ दिना के बाद रानी मर
गेल । काम-किरिआ होयला के बाद रोज चार कुटुम आवे लगलन । राजा सब के नहकार
कयले गेलन । हमरा अपने एगो लड़का हे, पुतोह हे, काहे ला सादी करीं ।



********* Entry Incomplete **********