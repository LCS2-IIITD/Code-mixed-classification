[ कहताहर - उमेश प्रसाद, मो॰ - धनगाँवा, पो॰ - बीजूबिगहा, जिला - नवादा]एक
ठो बटेर हलै आउ एक ठो सिआर हलै । दूनो में बड़ी दोस्ती हलै । एक दिन सिअरा
कहलकै कि "ए यार जी, हमरा दही खाय के मन करऽ हको ।" तब बटेरवा कहलकै - "बेस
।" एक दिन तीन-चार ठो गोवारिन दही बेचे ला चलल आवऽ हलै से बटेरवा अगली
खचीवा पर जा के बैठ गेलै । तब पिछली देखलकै आउ कहलक - "सखी बटेर ! सखी बटेर
! सखी बटेर ! बटेर हो !" से ऊ खचीवा रख के बटेरवा पकड़े लगलै । जब तक एने
सिअरवा आके सभे दहिया खा के आउ मटकिया में हग-मूत के भाग गेलै । आ के ऊ सब
देखऽ हे कि "ए सखी, ई तो सब हगल-मूतल हे ! अब की करऽ हऽ, से चलऽ अब !"एक
दिन फेर सिअरा कहलकै कि "ए यार जी, हमरा हँसे के मन करऽ हे !" तब बटेरवा
कहलकै - बेस भाय । से एक दिन एक ठो सिपाही लाल मेरेठा बान्ह के दू-तीन ठो
चौकीदार के साथ जा रहले हल लाठी ले के । सिपहिया आगे-आगे आउ चौकीदरवन
पाछे-पाछे जा हलै । से बटेरवा जा के सिपहिया के मथवा पर बैठ गेलै ।
चौकीदरवा देख के कहलकै 'बटेर ! बटेर !' आउ एक लाठी सिपहिया के मथवा पर चला
देलकै । सिपहिया के मथवा फट गेलै । तब सिअरा के हँसते-हँसते पेट फटे लगलै ।
सिपाही डागडर हीं गेलै ।दोसरा दिना सिअरा बटेरवा से कहलकै कि "ए यार जी, अब
काने के मन करऽ हो ।" बटेरवा कहलकै - बेस ! बटेरवा कहलकै कि तूँ हमरा से
कुछ पाछे रहिहँऽ । सिअरा वैसहीं करलकै । एक दिन बटेरवा वैसन जगह गेलै कि
जहाँ आठ-दस ठो कुत्ता के जमात हलै । वहैं पर बटेरवा उड़ के गेलै आउ पीछे से
सिअरो गेलै । अब तो कुतवा झोल-झाल के खूब मारलकै आउ ओकर देहिया-उहिया
नोच-नाँच के छोड़ देलकै । जब सिअरा लौट के अयलै तऽ बटेरवा कहलकै - "यार जि,
तूँ तो कहली हल कि हमरा काने के मन करऽ हकौ तब कना देलियो । तूँ हमरा अब की
कहऽ हें ? अब तूँ कानवें करमें !"