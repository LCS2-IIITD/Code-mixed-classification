(लेखक द्वारा संकलित)एगो पछिम देस के राजा हल । ओकरा बिआह हो गेल हल बाकि
ओकर मन में एगो दूसर सुन्नर लड़की से बिआह करे के ललसा हल, से ऊधरे से निकल
के ऊ पूरब देस में चल गेल । जाइते-जाइते एगो जंगल में पहुँचल आउ तपस्या करे
लगल । पूजा करते-करते बड़ी दिन भे गेल तो ओकर पहिलकी मेहरारू एगो 'कउवा' के
भेजलक, तो ऊ कउवा आन के कहलक कि तोर मेहरारू बिजोग में जर के मरल जाइत हथुन
। तइयो ई बात सुन के राजा के मन न पसीजल आउ ऊ कहलक कि जब तक हमर दोसर बिआह
न होयत तब तक हम कुछो न सुनव । ऊ पूजा करते-करते सूत गेल तो एक दिन ऊ देस
के राजा के बेटी ओकरा भीरू आयल आउ राजा के उठावे लगल बाकि राजा न उठल तो
ओकर चद्दर पर अपन हाल लिख के चल गेल । राजा उठल तो चद्दर पर के लिखल पढ़लक
। पढ़ के ऊ बड़ी अफसोस में पड़ गेल आउ अप्पन सरीर के अपने तरवार से दू
टुकड़ा कर लेलक । साँझ के महादे(व)-पारवती जी घूमे जाइत हलन । पार्वती जी
ओकरा देख के कहलन कि ई तोरा बड़ी पूजा-पाठ करकवऽ हे । जब तक एकरा न झीअयवऽ
तब तक हम आगे न जबवऽ । महादे(व) जी पारवती जी के बात सुन के राजा के धड़ के
दूनो टुकड़ी के एक साथ जोड़ के अमरित छींट देलन आउ राजा जी गेल ।राजा उठ के
ऊ लड़की के खोज में चलल । ऊ ऊहाँ के राजा के पास गेल आउ ऊ लड़की से सादी
करे ला कहलक । राजा तइयार न भेल तो ई राजा लड़ाई करे ला तइयार हो गेल ।
दूनो राजा में लड़ाई होवे लगल । ई राजा तो अकेले हल । कइसे पार पावथ । से
महादे(व) जी के सुमिरलक । महादे(व) जी भूत-परेत के साथे उहाँ आ गेलन । खूब
लड़ाई भेल । अब तो ऊ राजा अप्पन लड़की से राजा के साथ बिआह कर देलक । सादी
करके राजा रानी के साथ अप्पन घरे चलल । ओकरा घमंड भे गेल कि हमर रानी से
बढ़के कोई दोसर सुन्नर न हे । राह में रजवा जाइत हल कि एगो बड़का गो नदी
पड़ल । नाव पर ऊ पार हो गेल तो बड़ी जोर से आन्ही-बूनी आयल आउ नाव डूब गेल
। पानी में राजा नदी के रानी के देखलक तो ओकरा देख के बेहोस हो गेल । कुछ
देर के बाद होस आयल तो नदी के रानी भी ओकरा से परेम करे लगलक । राजा ओकरो
से सादी कर के उहईं रहे लगल । ऊ रानी भी उहईं आ गेल । कुछ दिना के बाद राजा
के अप्पन देस के इयाद आयल तो घरे चले ला कहलक । सब मिल के घरे चले लगलन तो
नदी उनका एगो कंगना आउ मोर देलक । ओहनी सब मोर पर बइठलन आउ ऊ उड़के एहनी
तीनों के रजवा के देस में पहुँचा देलक । इहाँ आन के राजा अप्पन तीनों रानी
के साथ परेम से रहे लगल आउ बढ़िया से राज-पाट करे लगल ।