कहानीकार - चन्द्रावती चंदनटप-टप ! छन-छन ! बड़ेरी के फाँफर से बुनी के पानी
चुअइत हल । गोड़थारी तर के आधा बिछौना भींग गेल हल । बोखरायल लइका के सुता
के धनेसरी चुपचाप टकटक्की लगयले हल । मद्धिम इंजोरा आवइत हल ढिबरी से
।एकाएक गड़-गड़ कर के बादल गरजल आउ झमर-झमर बुनी पड़े लगल । साथ में छोटा-छोटा
पथलो पड़इत हल । तसला, कड़ाही, कठउती, कटोरा अगल-बगल बिछौना पर रक्खल हल,
जेकरा में टप-टप पानी चुअइत हल । खटिया के ओड़चन एकदम भींग गेल हल ।मने-मने
सोचइत धनेसरी बुदबुदाएल -'आज सब खपड़वा फूट जतई । कल्हे छपड़वा के फेरवलथिन
हे । ई अगिया लगउनी बुनी तो छूटे के नामे न लेइत हई । बिहने कइसे हम खाए
बनयबई ? चुल्हवा तर तो डोभ पानी लग जतई ।'धनेसरी के साथे फुलवा भी बगले में
खटिया पर सुतल हल । छप्पर से चू के पानी टप सिन ओकर आँख पर पड़ल । ऊ चेहा के
उठल आउ बोललक -'मइया ! मइया गे ! हमरो खटिवा पर पानी चुअइत हई । कटोरवा दे
न, मथवा तर रख देइत ही ।'धनेसरी उठ के एगो कटोरा उठा के जइसहीं देलक कि
केंवाड़ी के फाँफड़ से झटास आवे लगल । केंवाड़ी फट-फट बजे लगल । खड़ड़-खड़ड़ खपड़ा
बजे लगल । फुलवा के तनी-मानी सिहरावन लगे लगल, त ऊ आके मइया के बगल में घुस
के बइठ गेल आउ मइया के अँचरा तान-तान के खींचे लगल । धनेसरी जानइत हल कि
फुलवा के ठंढा लगइत हे, बाकि का देवो ओढ़े ला ? घर में एक्को चद्दरो तो न हे
। अप्पन देह पर से अँचरा हटा के फुलवा के ओढ़ा देलक आउ कहलक -'सुत जो मइयाँ
! आधा रात से जादे होयल हई ।'फुलवा मइया के अँचरा में मुँह छिपावइत बोललक
-'ए मइया ! कउआ-हँकनी ओला कथवा कह न ।'धनेसरी ओकर पीठ पर चुपचाप ठोके लगल
आउ फुलवा के नीन पड़ गेल । धनेसरी बइठल-बइठल अउँघे लगल ।सुबह तक पानी न छूटल
। झिसी-झिसी पानी पड़तहीं रहल । गोइँठा भी खतम हो गेल हल । चुल्हा में के
आधा राख भींग गेल हल । चुल्हा में के सुक्खल राख निकाल के धनेसरी चुल्हा तर
जमीन पर छींट देलक पानी सुक्खे ला आउ पीढ़ा पर बइठ के चुल्हा लीपे लगल
।फुलवा अप्पन बाबा के साथे ओड़िया लेके पच्छिम पट्टी गोइँठा लावे चल गेल ।
गली में भर ठेहुना पानी भेल हल । ओरी के किनारे पिच्छुल भेल हल, से माथा पर
गोइँठा के मउनी लेलहीं फुलवा गिर गेल । हाथ-गोड़-फराक, सब लेटा गेल हल ।
ओकरा मन करे कि सभे गोइँठा छोड़ के भाग जाए । बाकि फिर सोचे लगल -'मइया
खाएला कइसे बनयतई ?'सब गोइँठा ओड़िया में उठा के माथा पर रख लेलक आउ गते-गते
चल देलक ।ओन्ने धनेसरी मसुरी के दाल आउ उसना चाउर के फेंट के धोलक आउ तसला
में मट्टी के लेवन देके चुल्हा में आग जोड़ देलक ।तनी-मानी गोइँठा के चिपरी
पर मट्टी के तेल डाल के सलाई से धरा देलक, बाकि बार-बार आग बुता जाए
।चुल्हा से धुआँ उठइत हल । धनेसरी के लगे कि ओकर अरमान के धुआँ उठइत हे ।
गोइँठा बार-बार बुता जाए । एगो छोटहन लकड़ी के टुटान चुल्हा में लगाके बाँस
के पंखा से हउँके लगल आउ आँख मले लगल । धुआँ नरेटी में गरगटाइन आउ आँख में
ललका मिरचाई जइसन लगइत हल । लगे जइसे दीदा फूट गेल । लोरे-झोरे हो गेल हल
धनेसरी ।एन्ने झपसी लगयले हे आउ ओन्ने धनेसरी के सास अलगे हल्ला कयले हलन
-'अगे फुलवा ! खाना बन गेलउ ? केतना दिन उठ गेल आउ अभी हमरा हीं एगो
खिचड़ियो न गलल हे, आउ केतना देरी लगतउ ? लइका लेले हम्मर कमर टिढ़ुआ गेल ।
जो दूर होख ।' लइका के बइठा देलक आउ अपने भी घसक के बइठ गेल धनेसरी के सास
।धुकुर-धुकुर करइत कइसहुँ खिचड़ी आउ चोखा बना के धनेसरी तसला के राख मड़पसौना
से झाड़ के रख देलक । फुलवा खिचड़ी खयलक आउ एगो चमकी ओढ़ के धान के आरी पकड़ के
चल देलक इस्कूल में पढ़े । आरी-पगारी पर पिच्छुल भेल हल । करिया केवाल मट्टी
गोड़ धर लेवे, त सट जाए मट्टिए में गोड़ ।अभियो फिसिर-फिसिर पानी पड़इते हल ।
आरी-पगारी, डग्घर होवित फुलवा देरी से इस्कूल पहुँचल हल । ऊ दिन ओकरा क्लास
से बाहर खड़ा रहे पड़ल । बाकि बाद में हेडमास्टर साहेब देखलन त ऊ तिवारी जी
से कहलन -'बेचारी बड़ी दूर से इस्कूल आवऽ हे । एकरा क्लास में बइठे देहूँ
।'फुलवा मुड़ी गड़ले क्लास में बइठ गेल, बाकि आज ओकरा पढ़े में मन न लगइत हल ।
बार-बार ऊ घरहीं के बारे में सोचे । टिफिन होयल, क्लास में सब लड़की खाएला
कुछ-कुछ ले अयलन हल, बाकि फुलवा का खाइत हल ? छुट्टी भेला पर घरे आयल, त
इहाँ फिर उहे खिचड़ी तिसिअउरी आउ एगो अमड़ा के झूँजल फाँक ।जइसहीं खाए बइठल
कि ओकर कान में बाबा के अवाज आयल -'फुलवा ! ए फुलवा ! तनी-मानी गइया ला
हरियरी काट के लेले आव तो ।'मुँह में पानी के कुल्ला लेलहीं ऊ बोललक
-'अच्छा बाबा, आवइत ही ।' पानी सरक गेल आउ ऊ खाँसे लगल हल । खाँसते-खाँसते
ऊ दउड़ के भागल आउ हाथ में हँसुआ आउ मउनी लेके घास काटे चल गेल ।बरसात के
पानी में घास पोरसा भर के भेल हल । भर ठेहुना पानी में फराक समेट के ऊ थोड़े
देरी में घास काट के गइया भिर रख देलक ।साँझ भेलइ, त तनी-मानी पानी छुटला
के बाद फिर फिसफिसाए लगलई । ऊ दिन साँझ में आटा में जवाइन आउ नीमक डाल के
लिट्टी बनयलन हल फुलवा के बाबा । मिरचाई आउ नीमक के साथे दू-दू गो लिट्टी
खा के सुत गेलथिन हल सब ।बड़ी तंगी के जिनगी हलई, बाकि फुलवा के पढ़ाई पूरा
करके कुछ बने ला हलइ, ई से खूब मन लगा के पढ़े । कभी-कभी फुलवा के अप्पन
गरीबी पर तरस आवे आउ सोचे लगे -'अमीरी काहे न घसिया अइसन उपजऽ हई, जेकरा
काट-काट के हम बाबा के ला के दे देती हल । बाकि इहाँ तो अमीर के भी चेहरा
पर आउ जादे अमीर बने के गरीबी देखाई पड़ऽ हई । एन्ने गरीब के चेहरा पर भूख
के गरीबी हई । दुन्नो तो परेसाने हथ ।' एही सोच के अप्पन मन में संतोष कर
लेवऽ हल फुलवा । X X X Xसमय कटइत देर न लगे । फुलवा के मन के मुराद पूरा हो
गेल । ओकर बाबूजी के नोकरी लग गेलइ आउ ऊ शहर में आके पढ़े लगल । दुःख के दिन
पीछे छूट गेल आउ भाग्य के सितारा चमक गेल । ऊ कॉलेज के प्रोफेसर बन गेल ।
कार में बइठ के पढ़ावे जाए कॉलेज में । उहाँ चारो तरफ से लइकन ओकरा घेरले
रहथ ।फुलवा खिल गेल । समय बदल गेल, अदमी बदल गेल हल । वातावरण बदल गेल हल,
बाकि दुःख के दिन फुलवा भुला न पयलक । ओकर रोआँ-रोआँ गरीबी के पसेना से जे
भींगल हल, से सूख न पयलक ।जब कभी ऊ रस्ता से गुजरे, त झुग्गी-झोपड़ी के पास
ओकर गाड़ी धीरे-धीरे रुके लगे । मट्टी के टूटल-फूटल घर, काम करइत मजूर,
फट्टल पेवन साटल साड़ी झोपड़ी के अगल-बगल करखाही खरकट्टल बरतन-बासन, चुल्हा
के ढहल पुत्ती, लंगटे-उघारे लइकन के झुंड जब देखे, तब ओकर मन भारी हो जाय ।
आँख भर आवे, जिनगी के तार झनझना जाय । सोचे लगे कि ओकर समय तो बदल गेल,
बाकि गरीबी के तस्वीर न बदलल ।जब कभी कोई बूढ़ा के बाल उड़ल देखे, मइल-कुचइल
आधा फट्टल धोती पेन्हले, गोड़ में फट्टल बेवाय, अंगुरी में पानी लग के
बजबजाइत गोड़, पचकल गाल, नस-नस हिगरायल हाथ से सतुआ सानइत देखे, त ओकर आँख
मुंदा जाय । मन कचोटे लगे । बाबा के चेहरा ओकरा बार-बार आँख तर घुरे लगे,
तब ऊ अप्पन पिछला दिन में खो जाय ।दस साल पहिले गाँव में बाढ़ अलइ हल, तब सब
घर-दुआर ढह के बाढ़ में बह गेलई हल । एन्ने-ओन्ने भाग-भाग के टिल्हा-टुकुर,
चबूतरा पर बसेरा बनयलथिन हल सब । आवे-जाए के रस्ता बंद हो गेलई हल । ओही
समय में ओकर बाबा के दमा अइसन फूलल कि उनकर दम निकल गेलइन । ओकर सुख के
जिनगी बाबा न देखलथिन ।ओकरा एक-एक बात इयाद पड़इत जाय । जब कहियो बाबा साथे
कहीं जाए, त चिन्हल-परिचित लोग पूछ दे हलथिन कि ई के हवऽ ? बाबा बड़ी चहक के
बोलऽ हलथिन -'पोतिया हवऽ । बड़का बेटा के नन्हकी । पढ़े में बड़ी तेज हइ ।
देखिहऽ न ! ई कौलेजिया पोरफेसर बनतइ । फस्ट से पास करऽ हे हर साल ।'आज ऊ
सचमुच कौलेजिया पोरफेसर बन गेल हल । आज न भूख के गरीबी हलई, न अमीरी के
अभाव । आज ओकरा पास सब कुछ हल, बाकि ओकरा दुलार करे वला बाबा न हलथिन
।'मलकीनी ! चाय ।' नौकरानी चाय लेके सामने खड़ा हल ।फुलवा के लगल जइसे ऊ
सपना में हल आउ नीन से जगल हे । खिड़की से झाँके लगल । देखलक - बेर फुलाइत
हल । असमान में बगुला के झुंड पंख पसार के उड़इत हल । अशोक के पेड़ पर कउआ
काँव-काँव बोलइत हल । करिया सियाह बादल असमान में इधर-उधर भागइत हल ।
गौरइया चिरईं के झुंड चीं-चीं करइत अप्पन घोसला में जाइत हल । पुरवइया हवा
के झोंका खिड़की से भीतर जोर से आयल आउ फुलवा के तन-मन के बोझ उड़ा के ले गेल
। एगो भारी साँस लेके फुलवा कुरसी पर बइठ गेल आउ चाय पीये लगल ।[मगही मासिक
पत्रिका "अलका मागधी", बरिस-१६, अंक-८, मार्च २०१०, पृ॰१३-१५ से साभार]