लघुकथाकार - हरीन्द्र विद्यार्थीपटना टीसन पर अन्हेरा गहराय लगल हल । अइसे
तो टीसन पर अनदिनो अँटान न रहे, बाकि एक जगह कुछ जादे भीड़ देख के चन्दू
ठुमक गेल। दूगो वर्दीधारी पुलिस के खड़ा देख के ओकर उत्सुकता आउ बढ़ गेल ।
बीच में एगो गोर सुन्नर महिला आउ बगल में एगो पान चबावित अधवइस औरत बइठल हल
।गोरकी तिरिया बोलल - "न जानि कन्ने हम्मर भाई छूट गेल । ई घड़ी रात के हम
कहाँ जाऊँ ?""रात के कहाँ जयबऽ ? जहन्ना जाना ठीक नऽ हो । तूँ पटने रुक जा
। बिहान होतो त चल जइहऽ ।" एगो सिपाही बोललक ।"हँ बाबू ! पटने रुक जाही ।
बाकि जायम कहाँ ?"अधवइस औरत टुभकल - "चल ! हमरा साथ रात भर रहिहें, फिन
सबेरे चल जइहें । बाकि डेरा हम्मर हियाँ से दूर हउ । तब तक हमरे साथ रह
।""इनके साथ रिक्शा में चल जो ! न तो हम तोरा, जहाँ कह, हुएँ पहुँचा देवउ
।" अधवइस सिपाही बोलल ।जवनका सिपाही खइनी पर ताल देके बोललक - "हँ, बढ़ियाँ
तो हउ । अइसन भला अदमी थोड़े ई जुग में मिलतउ ?"ऊ गोरकी तिरिया थोड़ा
घबड़ायल, फिन बोलल - "नऽ बाबुन, हम रात भर टीसने पर गुजार देम ।""टीसन पर
कइसे रहबे ? चल, हम तोरा थाना में पहुँचा दे हिअउ ।" सिपाही जी तुनकलन ।कुछ
जातरी ई माजरा देख के गते मुसकयलन । ओकरे में से एगो उमरदराज अदमी बोलल -
"ई तो छोकरी हई रे, चललई ई सब के रतभोज !""चल, छोड़ ई तमाशा ! हियाँ तो रोज
के एही नजारा हउ । केकर-केकर हिसाब रखबे ? चल, गाड़ी पर सीट ले लेवल जाय ।"
दोसर जातरी बोलल ।चन्दू सोचे लगल कि चुपचाप चलल जाय इया ई महिला के ऊ फन्दा
से निकालल जाय । थोड़ा आगे बढ़ल त ओकरा इयाद आल कि गोरकी के बगल में बइठल
बुढ़िया तो ई शहर के चर्चित एजेण्ट हे । ऊ लउट आल आउ भीड़ भिर आके गोरकी
तिरिया से पूछलक - "कहाँ घर हउ ?""जहानाबाद, काको में ।" उत्तर मिलल ।चन्दू
थोड़ा हिम्मत बाँध के बोललक - "देख, ई शहर बड़का मंडी हउ । हियाँ रोज औरत
के खरीद-बिक्री होवऽ हउ । रात भर अकेले रह गेले त गिद्ध सब तोरा नोच के खा
जतउ । सबेरे कहूँ पर बेहोश पावल जयमें इया लाश बरामद होतउ । चुपचाप गाड़ी
धर के जहन्ना लउट जो । हमरा फर्ज बुझयली त तोरा समझा रहलियो हे । अब जइसन
तोर मर्जी ।""नऽ नऽ बाबू ! हम जहन्ने चल जायम ।" एतना कह के ऊ गाड़ी में
चढ़ गेल ।चन्दू डेरा में लउट के जब अप्पन घरनी के ई लीला सुनयलक तब ओकर
घरनी बोललन - "रात में जहन्ना ? ऊ कउन बड़ा सुधरल जगह हई ?"[मगही मासिक
पत्रिका "अलका मागधी", बरिस-४, अंक-१, जनवरी १९९८, पृ॰ ७-८ से साभार]