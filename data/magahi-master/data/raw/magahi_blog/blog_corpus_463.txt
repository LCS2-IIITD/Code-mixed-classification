सब बूढ़ मेहरारुन घरे चल गेलन आउ नानी सपना में मरलकन लइकन के लेमोचूस
बाँटे लगल । रात साँय-साँय करइत हल बाकि गरमी के रात में एगो-दूगो लोग
खटिया पर सुतल करवट बदलइत हलन । अठमी के चान डूब गेल हल । नानी मचिये पऽ
बइठल-बइठल झुके लगल हल आउ झुँकते-झुँकते लेमोचूस बाँट रहल हे । सबसे पहिले
महतो ओला लइका आयल आउ पूछलक - "माय, आज तू हमरा लेमोचूस देइत हें आउ ऊ दिना
तू उठाके नाला में गाड़ देले हल । ऊ दिन लेमोचूस न हलो ।"नानी का जवाब देइत
। ओकरा तऽ नीने में कठमुरकी मार देलक । टुकुर-टुकुर ओकरा देखइत रह गेल । ऊ
लइका रुस गेल । नानी लेमोचूस देइत हे आउ ऊ ले नऽ रहल हे । ऊ भागे लगल आउ
नानी हाथ में लेमोचूस लेले ओकरा पीछे दौड़े लगल । नानी केतनो जोर लगौलक
बाकि ऊ नऽ पकड़ायल । भाग के नाला में कूद गेल । नानी भी ओकरे साथ कूदल तऽ
मचिया पऽ से नीचे लोघड़ गेल । ऊ सम्हर के फिनो बइठ गेल आउ अपन सपना पऽ
विचार करे लगल -- तब हम तेरहे-चउदह बछर के हली । कच्चे में पेट रह गेल हल ।
ऊ घड़ी सउसे गाँव में कोहराम मच गेल हल । लगऽ हल कि गाँव पऽ अकास फाट के
गिर जायत बाकि महतो एने परतछे हमर हाथ पकड़लन आउ ओने हल्ला सांत भे गेल
।नानी के आँख लगते हल कि महतो फिन अँचरा खींचलक तऽ हमरा खीस बर गेल आउ गढ़े
ओला खुरपा निकाल के चला देली । ओकर एगो अंगुरी कटा गेल । लेहू हमर मांग पर
चूआ देलक आउ कहलक - "देख जानी, ई सेनुरदान हो गेलो । अब तू हमर हो गेलें ।
बोल, दोसर बिआह तो न-न करबें ?" लेहू के टपकइत बून देख के हमरा मोह लगल आउ
कह देली - "हँ, न करबो, बाकि हमरा रखबें कहाँ ? ई गाँव में तऽ बड़कन महतो
लोग तोरा कच्चे चिबा जथुन । आज जे हमर माय तोरा पर कुछो नऽ बोलो, ओहू काली
बन जयतो । तब तू का करबें ?"ऊ बोलल - "हमनी सहर-सहरात का नऽ चल सकऽ हें ?
केतना के उहाँ परवरिस हो जा हे । हमनी दू परानी के का गुजर न होयत ?"नानी
मन में सोचलक कि सब मरद अइसने कहऽ हे आउ करे के बेरा चूरी पेन्ह ले हे बाकि
ऊ बड़ा बहादूर निकलल -- सबके सामने ही ऊ हमर हाथ पकड़ के अपना ही लिया गेल
। हमहूँ ओकरा ही ठाठ से रहे लगली ।नानी मचिया के बगल में चटाई पऽ सुतल
फोफिआइत हल । ओकर नरेटी के घर्र-घर्र से टोला-परोसा के नीन टूट जा हल बाकि
नानी जब सुत जाय तऽ बिना किरिंग फूटले उठबे नऽ करे । आज कइसे तऽ हाली-हाली
ओकर नीने उचट जाइत हल आउ हाली-हाली सुते के कोरसिस करइत हल । जब तनी आँख
मड़राय तब ओकर लइकन आन के ओकरा घेर लेथ । लगल कि ऊ खेलौनियाँ बुढ़िया एक
रोज हमर तीन महीना के दूधमुँह लइका के खेलावेला गाँव के बहरी भूतहा बर तर
ले गेल तब से पते न चलल कि ओकर बेटा के का हो गेल, कहाँ चल गेल । ढेर साल
के बाद पता चलल हल कि ऊ बुढ़िया बाँझ पड़िआइन से ५० पच्चास रुपेया लेके
ओकरा दे देलक हल ।ओही लइका आज बाबाजी बनके पोथी-पतरा पूजावइत हे । आज ऊ भला
मानत कि हमर बेटा हे ? सूच्चा पाड़े बनके अकड़ल चलऽ हे । जरा देखऽ नऽ, ओहू
लइका नियन लेमोचूस ला आन के अगोरले हे । रात के अन्हारा में माय-माय कहइत
हे आउ बिहने भेल । कहत कि गोड़ो नऽ लगलक बुढ़िया । भला सोच जीरवा, हम बेटवे
के गोड़ लागीं ? अच्छा लेले एगो लेमोचूस आउ कल से मत अइहें । तू ही तो एगो
बचलें हें । बढ़िया से खो-कमो, तोरे देखके तो संतोख हे । बाकि तूहूँ आजे के
मरदाना नियन कहऽ हें कुछ आउ, करऽ हें कुछ आउ ।ऊ बोलल - "का करबे माय, जे
हमरा पोसलक हे ओकर गुन तो लेबही परऽ हे । ओकर बाप-दादा अइसने करइत अलथिन हे
। तोरे नियन कमाय ओला तऽ न-न हलथिन ।"नानी बोलल -"जादे नेत मत बघार हमरा
भिरु । लेमोचूस ले ले आउ भाग । पोथी-पतरा पूजाव ।" फिनो अनचके नानी के नीन
टूट गेल आउ सपना बिला गेल । ओने कउवा टराय लगल हल । गली के इनरा पर
बलटी-डोरी के खट्-खट् सुनाय लगल हल । नानी के पेट ममोरे लगल ।