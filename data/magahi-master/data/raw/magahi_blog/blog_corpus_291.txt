लघुकथाकार - दिलीप कुमारबिहटा स्टेशन पर जब बिपत नाना रेलगाड़ी से उतरलन तब
उनकर पाकिट में एक सौ के एगो लमरी हल । ऊ सोचलन कि अगर लमरी भंज जायत तब सब
रुपइया खरच हो जायत । एही से ऊ बस पर चढ़ के उतर गेलन आउ पैदले चले ला मन
में ठान लेलन ।२० किलोमीटर चल के अप्पन नाती हीं पहुँच गेलन । उनकर नाती
चेतन नाना के देखइते प्रणाम कैलक आउ स्वागत सत्कार में लग गेल ।एक घंटा के
बाद बिपत नाना अप्पन नाती से कहलन - "बउआ ! तीन गो रुपइया हमरा पइंचा दे दऽ
! हम कभी आयम तब लेले आयम इया केकरो से भेजवा देम । काहे कि मियाज हम्मर
बिलकुल थकल हे । अभी पाँच किलोमीटर जाय ला हे । जीप पर चढ़ के चल जायम
।"एतना कहला पर चेतन तीन गो रुपइया नाना के देके कहलक - "काहे लागी तीन गो
रुपइया भेजवऽ नाना ! तीन गो रुपइया बड़का चीज हे ?""देख नाती ! हमरा पइसा
के कमी नऽ हे ।" पाकिट में से लमरी हाथ में निकाल के देखावइत कहे लगलन,
"देख, एगो लमरी हे । लेकिन एकरा भंजा न रहली हे, काहे कि खरचा हो जायत । हम
बिहटे से इहाँ तक भूखे-पियासे पैदले चल अइली हे । अब तनिये दूर ला एकरा
भंजा दीं !""नऽ नाना ! भंजयबऽ काहे ला ? जीप के भाड़ा देहीं देलिवऽ,
खाना-पीना होहीं गेलवऽ । ई लमरिया हमरा दे दऽ ! खुदरा पइसा हमरो से खरच हो
जाहे । एकरा नाना के असीरवाद समझ के रखले रहम । बिसवास करऽ, हम एकरा भंजे न
देबुअ ।" एतना कह के चेतन नाना के हाथ से लमरी लेके अप्पन पाकिट में रख
लेलक ।[मगही मासिक पत्रिका "अलका मागधी", बरिस-४, अंक-१, जनवरी १९९८, पृ॰२४
से साभार]