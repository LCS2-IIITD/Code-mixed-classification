दसहरा के बाद सुखदीरी के तइयारी सुरुम भे गेल । नानी टोला उर्फ रग्घू टोला
में फूस से छावल माटी के घर जादे हल जेकर लिपाई-पोताई ला माटी बहरी से लावे
परऽ हल । से नानी टोला पर के मेहरारुन के जमात बाला पर से गोरकी माटी लावे
ला कपार पर ओड़िया आउ हाथ में खंती लेले जाय लगलन हल । आज अनमनाहे में
सुगिया घरे-घर से लोग के बोला लौलक आउ कपार पर ओड़िया ओढ़ले रग्घू बहु,
टेनिया के माय, बुधिया आउ एहनी जवनकीन में एगो बूढ़ जमुना के माय भी सामिल
हो गेल । पनघट के बतकही नियन ओहनी धान के आरी पर बतिआइत बतिआइत नहर पर पीपर
तर से होके संडक पर के भूतहा बर तर पहुँचलन तो सुगिया के करेजा धकर-धकर करे
लगल बाकि उहाँ केकरो बरहोर धरके ढुलुआ ढुलइत न देखलक । बाला पर पहुँचे में
तनी देरी लग जा हल । गाँव से मील भर ला दूरी परऽ हल । उहाँ के गोरकी माटी
से देवाल खूब बढ़िया लिपा हल आउ गोर चमके लगऽ हल । से आजकल बाला पर जने-तने
ढेर मानी मटखान खना जा हल । एगो अइसने मटखान पर जाके एहनी के जमात बइठ गेल
।******** Incomplete ********