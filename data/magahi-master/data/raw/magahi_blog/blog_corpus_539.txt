[ कहताहर - अयोध्या सिंह, मो॰-पो॰ - बेलखरा, जिला - जहानाबाद]दही के दलदल,
मक्खन के पहाड़ ।मच्छड़ ने मारी लात, टूट गया सहर गुजरात ।।बात है सो मीठी,
कथा है सो झूठी ।कहनेवाला झूठा, सुननेवाला सच्चा ।।एक गाँव में चार गो इयार
हलन । चारो इयार नोकरी करे चललन । जाइत-जाइत कुछ दूर गेलन तऽ एगो कुआँ मिलल
। ओहईं पर एगो पेड़ हल । ओकरे तर चारो इयार जाके बइठलन । ओहे कुआँ पर एगो
पनिहारिन पानी भरे आयल हल तो एगो इयार उठ के कुआँ पर गेलन आउ कहलन क "ए
बहिन, हमरा पानी पिया दऽ ।" पनिहारिन पूछलक कि "तूँ कउन हऽ ?" तऽ ऊ बतवलन
कि "हम पहलवान ही ।" पनिहारिन कहलक कि "तूँ कउन पहलवान हऽ ?" दुनियाँ में
दूए गो पहलवान हे - एकर मरम बताय दऽ तो हम पानी पिलायम ।" तऽ ऊ कहलक कि एकर
मरम हम जानवे नऽ करऽ ही । तऽ कुआँ पर से ऊ पिआसे चल अयलन । तीनो इयार पूछलन
कि काहे बिना पानी पीले घूम गेलऽ । तऽ ऊ उहाँ के सब बात कह सुनौलन । तऽ
दोसर इयार कुआँ पर गेलन । ऊ पानी पीये ला पनिहारिन से माँगलन तो ऊ कहलकइ कि
तूँ कउन हऽ ? ऊ कहलन कि हम रहगीर ही । पनिहारिन कहलक कि "दुनियाँ में दूए
गो रहगीर हे । तू ओकरा में कउन हऽ ? एकर मरम बतइवऽ तो पानी पिलायम नऽ तो नऽ
पिलायम ।" ऊ कहलक कि एकर मरम हम जानवे नऽ करऽ ही । ओहू कुआँ पर से इयारन के
पास आन के सब कथा सुनौलन । तब तेसरका इयार कहलन कि "हटऽ-हटऽ, तोहनी सब नऽ
बतलयलें, तो हम जाके बता देम ।" ऊ भी कुआँ पर गेलन आउ पानी पीये ला माँगलन
। पनिहारिन कहलक कि "तूँ कउन हऽ कि तोरा पानी पिला दियो ?" ऊ कहलक कि "हम
गरीब ही ।" पनिहारिन कहलक कि "दुनियाँ में दूए गो गरीब हे । तूँ ओकरा में
से कउन गरीब हऽ ? बता दऽ तो पानी पिला देबवऽ नऽ तो नऽ ।" ओहू हुआँ से पिआसे
चल आयल । तब चउथा इयार भी कुआँ पर गेल । ओकरो से पनिहारिन पूछलक कि तूँ कउन
हऽ ? ऊ कहलक कि "हम बुरबक ही ।" पनिहारिन कहलक कि "दुनियाँ में दूए गो
बुरबक हे । तूँ ओकरा में कउन बुरबक हऽ ? एकर मरम बतावऽ तो पानी पिलबवऽ नऽ
तो नऽ ।" ओहू कहलक कि हम एकर मरम न जानऽ ही । पनिहारिन पानी भर के अपन घरे
चल गेल । ************ Entry Incomplete ************