- 3 -साँझ के ठीक साढ़े चार बजे अविनाश चन्द्रु के घर पर आल ।ताम्बरम् मेन
रोड पर एयरपोर्ट लगि पहिला ट्राइडेंट होटल पार करके दहिना तरफ के रोड
भारतीनगर आल । दू ठो पनसारी दोकान । एक ठो होटल । एक ठो सैलून । एक ठो
बिजली समान के दोकान । लॉटरी सेंटर । राजकीय ध्वज फहरावे लगि एक ठो खम्भा ।
एक ठो रिक्शा स्टैंड । मतलब भारतीनगर एक ठो छोट्टे गो टाउन के तरह हलइ जे
हाले में पैदा होल हल ।हुआँ से अन्दर तरफ के कच्चा रोड से आगे बढ़के ले-आउट
(खाका)के रूप में अनुमोदन प्राप्त रियल इस्टेट (स्थावर भूसम्पत्ति) के
मालिक भारतीनगर के रूप में लोग के लिए आशा पैदा कइला के कारण हुआँ कइएक लोग
प्लॉट खरदलका हल । चारो तरफ खुला मैदान । सगरो खाली प्लॉट । जाहाँ-ताहाँ
कँटेदार तार के अहाता बन्नल । कुछ भी अनहोनी घटला पर तकलीफ । मतलब कि मदद ल
चिल्लइला पर भी ऊपर उड़ते जा रहल खाली कौआ मुड़के देखके फिर आगे उड़के जाय
वला जइसन जगह । “अइसन जगह में घर बनवाके रहे लगि आवे के साहस तोरा कइसे
होलो ?” - चन्द्रु के पत्नी के परोसल नारंगी रस पीते-पीते अविनाश चन्द्रु
के पूछलक ।“सब कोय अइसहीं सवाल पूछता त कइसे काम चलत ? कोय तो एगो साहस
करके घर बनइता त दोसर सब खुद्दे अइता, ई सोचके हम घर बनवइलूँ । हमरा देखऽ ।
चार प्लॉट आगे एगो आउ अदमी अब घर बनावे ल निश्चय कइलका ह । देखते रहऽ । दू
बरस में भारतीनगर पूरा विकसित हो जात ।” - चन्द्रु बोलला, “घर के
किचेन-गार्डेन (पाकशाला-उद्यान)बनवइलिये ह । देखे ल आवऽ ।”पीछे के आँगन में
बैंगन आउ भिंडी के पौधा हलइ ।“अविनाश, अगर तोरा दिक्कत नयँ होवो त तूँ कभी
आवऽ त ई पौधन के एक-एक बाल्टी पानी डाल द । अइसहीं छोड़ देवे से पौधा सब
मुरझा जात ।”“ई भी करे पड़त की ?” - अविनाश बोलल । बाग के देखके पूछलक - “ई
की भई ? बोरिंग कइलऽ ह त ओरा साथे-साथ कुआँ काहे ल खोदवइलऽ ह ?”“एरा जरी स
हुलक के तो देखऽ । एरा कुआँ कहल जा हकइ ? पानी रहला पर तो कुआँ कहल जा सकऽ
हइ । ई खाली एक ठो गड्ढा हइ ... पहिले एक कहला पर चालीस फुट खोदवा देलिअइ ।
नीचे जाते-जाते खाली पत्थरे-पत्थर । पानी आवे के नामे नयँ ले । ओहे से बगले
में एक ठो बोरिंग करवइलिअइ । एक सो दस फुट गहरा गेला पर पानी मिललइ । ई
कुआँ के भर देवे के चाही । जन-मजदूर के बोलइला पर ‘नयँ अइबो’ बोलऽ हका ।
छोट्टे-मोट्टे काम लगि केऽ आवे ल चाहऽ हइ, बतावऽ ... हमरा से ई काम होतइ ?
... केतना बजलइ, देखहो तो ।”“पाँच बजके पाँच मिनट ।”“पाँच चालीस के बॉम्बे
फ्लाइट । अभीये निकलला से अच्छा होतइ ।”“घर के चिन्ता मत करऽ । हम देख लेबो
।”“लंडन के फ्लाइट कब हइ ?”“बॉम्बे में हम्मर भौजी रहऽ हथिन । उनखर घर पर
दू दिन रहके बाद में लंडन ।”घर में ताला लगाके लगेज उठा लेलक अविनाश । कार
में एयरपोर्ट अइते गेला । चन्द्रु आउ उनकर पत्नी भवानी के बिदा कइलक अविनाश
। हाथ में के चाभी के झब्बा के चूमके अप्पन जेभी में रख लेलक ।कइएक घटना हो
गेल दोसरहीं दिन ।सुबह ऑफिस जाय के रस्ता में अच्छे-खासे रहल अप्पन कार के
मामूली वर्कशॉप में छोड़के पिछले रात कइल मरम्मत के फेर से ठीक करे ल कहके
आल अविनाश ।“अइसन कोय हड़बड़ी नयँ हइ । अराम से मरम्मत कइला पर चलतइ ।
बिहान सुबह के हमरा ऑफिस निकले के बखत घर पर कार भेजइला से काम चल जइतइ ।”
- अविनाश कहलक हल ।बस पकड़के ऑफिस आल ।विनोद नाम के अप्पन एक धनगर मित्र के
फोन पर बोलल - “हाउ आर यू विनोद ? लौंग टाइम नॉट सीन । ... आउ हम्मर शादी
सेटल हो गेल ह ... थैंक यू ! पक्का पार्टी होतइ । ... बाद में एक ठो छोट्टे
गो हेल्प ... येस, येस । ... बड़गर पार्टी ही ... हम्मर मारुति के थोड़े
ट्रबल होवे के चलते वर्कशॉप में छोड़ देलूँ हँ । आझ साँझ के एक ठो मुख्य
इन्गेजमेंट हके ...तोरा पास दू-दू कार होवे से पूछके देखूँ, अइसन लगल ....
बहुत-बहुत धन्यवाद !”थोड़हीं समय में फोन आल ।“हैलो, अविनाश हियर ।”“हम लता
बोल रहलिये ह ।”“हाय हनि (hi honey) ! कइसन हकऽ ?”“अच्छे हिअइ । फोन नम्बर
देके फोन करे ल कहलऽ हल न । ओहे से फोन कइलिअइ । की बात करे के हलइ, मालूम
नयँ पड़लइ ।”“एक काम करऽ ... जोर से हँस्सऽ ... तोहर हँसी सो पेज के
साहित्य कह देत ।”“हम्मर मज़ाक कर रहलऽ ह ।”“छी छी ... आउ रात के अच्छा से
नींद आवऽ हको तो ?”“जा भई, तूँ ! हमरा शरम लगऽ हके । कल हमर बाउजी तोहर घर
होके वापा अइला न । तब उनखर पास हमरा जे जे जेवर पसन्द होवे, ऊ सब बनवावे ल
बतावे वला हलऽ न ...”“हाँ ।”“तोहर पसन्द के लायक एक्को नयँ की ?”“एक्कर
ज़रूरत नयँ हइ, लता ।”“काहे ?”“तोर पसन्द, हम्मर पसन्द दूनहूँ एक्के हइ, ई
मालूम पड़लो हल न ।”“कइसे ?”“तोरा देखना ही हमरा पसन्द आउ हमरा देखना ही
तोर पसन्द ।”लता खुल के हँस पड़ल ।“ए ! आउ एक तुरी हँस्सऽ ।”“कोय कारण नयँ
रहला पर हँसी कइसे अइतइ ? ... आउ कोय बात करऽ ।”“आउ कीऽ कहियो ? घर पर
रिश्तेदार आवे वला हका त घर के साफ-सुथरा करे के चाही न । अइसन आज एक
छोट्टे गो विचार पर्सनल रूप से परिहार करे के चाही हमरा ।”“की बात हइ
?”“बतइवो । पक्का बतइवो । लेकिन अभी नयँ । पहिलहीं दिन सब बता देवो ।”“थू !
तूँ की की बक रहलऽ ह । रख दियो ?”“लेकिन फिर फोन करे के चाही ।”“देखल जइतइ
।”“देखे के नयँ । बात करे के चाही ।” - कहके ऊ रिसीवर रख देलका ।“सौन्दर्य
के निधि ही ! लक्ष्मी के कटाक्ष के साथ-साथ हम्मर घर पर कदम रक्खे वाली
हम्मर लता सौन्दर्य आउ ऐश्वर्य दूनहूँ मिलाके हमरा राजा बनाके बीच के
प्रीति के भी ध्यान रक्खे के न ? ऑफिस में खटके करोड़ो कमायके चाही त सात
जनम में भी सम्भव नयँ ... पइसे आजकल सबसे मुख्य । एकरा सामने प्यार-वियार
के जगहे नयँ । न्याय नीति के कोय मतलबे नयँ । पइसा रहला पर सब्भे कुछ के
मोल-जोल करके खरीदल जा सकऽ हइ; जरूरत रहला पर कुच्छो भी ! ... एरा ल कोय
अपराध कइला पर भी गलत नयँ होवे वला । .... हम बस एक्के ठो अपराध करम । ई दू
अक्षर के काम ... हत्या !“कानून के हाथ लम्बा होवऽ हइ, ओहे से बहुत सवधानी
से ई काम के करे के चाही । हमरा तो अनुकूल परिस्थिति मिल गेल ह ... कीऽ कइल
जाय ।”