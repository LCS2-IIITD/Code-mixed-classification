सुगिया के सरगनई में गाँव के लइकी, जवनकी आउ बुढ़ियन के बढ़का जमात थाना पर
पहुँचल तो थाना गाँव-जेवार के लोग से घेरा गेल । सब चुपचाप सांत थाना के
चारु बगल बइठल हलन । थानादार दंगा बढ़े के डर से गिरफदार चारो लोग के जिला
के जेल में रात ही भेज देलक हल । तपसेआ करे ओलन से स्वार्थी इन्द्र के जइसे
डर लगऽ हे ओइसही थानादार भी सूरुज महतो अइसन संत से डरे काँप रहल हल आउ
भीतरे-भीतरे उनको गिरफदार करे के जोजना बना रहल हल । सांति भंग करे के
खिलाफ में उनका पकड़े के औडर दे रहल हल कि सुगिया थाना पर गरजइत पहुँच गेल
।"खबरदार कि कोई सिपाही सूरुज चा दने बढ़े । एक-एक के कच्चे चिबा जबउ । ई
घड़ी महातमा के बात लोग न सुने । ऊ समय खतम हो गेल जब अनसन, सांति आउ
अहिंसा से अंगरेजी राज काँपे लगऽ हल । अब समय बदल गेल हे, तोहनी बात से नऽ,
लात से सुनबें ।" फिनो कसके गरजल - "सूरुज महतो - जिंदाबाद" । सउँसे जमात
से अकास चिर देवे ओला आवाज आयल - "जिंदाबाद-जिंदाबाद" । फिनो सुगिया जोर से
गरजल - "रग्घू गद्दार हे " । पहिले से भी दोगुना अवाज उठल - "गद्दार हे,
गद्दार हे " ।- "थानादार ओकरा जल्दी पकड़ ।"- "जल्दी पकड़, जल्दी पकड़ ।"
******** Incomplete ********