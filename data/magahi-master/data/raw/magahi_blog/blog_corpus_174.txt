- 13 -कम्पनी के काम में अविनाश लीन हल कि टेलिफोन के घंटी बज उठल ।“हैलो,
अविनाश हियर ।” - रिसीवर उठाके बोलल ।“अविनाश, हम चन्द्रु बोल रहलियो ह
।”“हाय, लंदन कब पहुँचलऽ ?”“अविनाश, हम काहाँ से बात कर रहलियो ह, ई मालूम
होला पर तोरा अचरज होतो !”“काहाँ से बात कर रहलऽ ह ?”“मद्रास एयरपोर्ट से
!”“ई कीऽ भई, बुतरखेल कर रहलऽ ह ?”“नयँ भई, वास्तव में ! अभीये तो मुम्बई
से आके विमान से उतरके अइलियो ह । उतरतहीं फोन कर रहलियो ह । लन्दन ट्रिप
रद्द हो गेलइ ।”“ई तो मालूम पड़ रहले ह न; लेकिन काहे ?”“मुम्बई में अप्पन
भौजी हीं दू दिन ठहरके आगे के यात्रा करबइ, अइसे तो बतइलियो हल न । कल
लन्दन से फोन अइलइ । हम्मर दोस्त के एक ठो दुर्घटना में पैर जख्मी हो गेला
से ऊ घरे पर हका । ‘एक महिन्ना के बाद अइला पर तोहरा साथ दे सकऽ हकियो ।’ -
अइसन सूचना देलका । ऊ रहता त सगरो हमरा लेके जइता, ई सोचके धीरज रखके वापस
चल अइलूँ । उनकर घर में अभी दुख-तकलीफ होला से हम सबके हुआँ जाके मजा
उड़ाना ठीक नयँ, ओहे से ट्रिप कैंसिल कर देलिअइ ।”“अइसन बात हइ ?” - अविनाश
चिन्ताग्रस्त होके बोलल ।“ठीक हइ । कल आ रहलियो ह । सब कुछ विस्तार से बात
कइल जाय ।”“तोर कहानी तो बहुत अच्छा हको ! ‘घर के चाभी तोरा पास छोड़के
एयरपोर्ट से बात कर रहलियो ह ...’ । ओह, सॉरी ! .... एयरपोर्ट पर ही रहऽ ।
हम्मर ऑफिस पिऊन के हाथ में चाभी अभीये भेजवाके दे रहलियो ह । ऊ तोरा से
भेंट कर लेतो । काहाँ खड़ा रहबऽ, ई ठीक-ठीक बतावऽ ।”“हम कहूँ खड़ा रहे वला
नयँ । टैक्सी से सीधे घर जाय वला । तूँ चाभी घर पर भेजावऽ । ओकरा आवे तक हम
दरवाजे पर इन्तज़ार करते रहम ।”“ओ.के. ।” - कहके अविनाश चिन्ता में डूब गेल
। ‘आवे में बीस दिन लग जात’ कहके अचानक आके खड़ा हो गेल न ! ..... एरा से
कीऽ ? ऊ कुआँ में उतरके बालू के खोदके देखत थोड़े ?”घर के अन्दर कोय सुराग
मिल्ले जइसन नयँ छोड़लूँ हँ ! .... फेर डर कौन बात के ?तइयो अविनाश के दिल
धड़-धड़ करे लगल । x x x x x x x x x x x दस मिनट में नटराज आ गेल ।दयाल
ओकरा पूछके मेनका के फोटो ओकरा देखइलका ।“हाँ, एहे अम्मा सर ! कीऽ होलइ ?
मौत कइसे हो गेलइ ? .... हाय बेचारी ! .... मेन रोड पर हम्मर ऑटो बिगड़के
खड़ा हो गेलइ सर । ऊ अम्मा के कोय एक्सटेंसन में जायके हलइ ! ... हाँ !
..... भारतीनगर एक्सटेंसन ! चलके जा अम्मा, ई कहके उनका उतारे पड़लइ । ....
हम आउ कीऽ करतिये हल ? बताथिन ।”“ऊ बखत केतना बजले होत ?”“शायद आठ बज्जऽ
होतइ ।”“घर के नम्बर ऊ बतइलका हल ?”“नयँ सर । हाथ में पता लिक्खल कागज
पकड़ले हला ।”“भारतीनगर एक्सटेंसन, ई तोरा ठीक से मालूम हको ?”“हाँ सर ।
परसूँ रात चलके गेला हल न । एतने समय में कइसे भुल जइतइ ? लड़की के मौत
कइसे हो गेलइ ? ई कीऽ हत्या हइ, सर ?”ओकरा बिना उत्तर देले दयाल सोच में
डूब गेला ।ई केस छोड़के काम कर रहलऽ ह न ! ‘मीनाम्बक्कम्’ कहे वली अप्पन
सहेली के नाम नयँ बता सकऽ हल ? ... साला ई भारतीनगर एक्सटेंसन कहला पर सब
घर के सामने ड्योढ़ी पर जाके पुच्छे ल सम्भव हइ ?ई जाय दे । रात में आठ बजे
मीनाम्बक्कम् एक्सटेंसन में ठहरल मेनका बेसेंटनगर के समुद्रतट पर काहे ल आल
? कइसे आल ? ई ऑटोचालक तो मीनाम्बक्कम् जाय के बदले बेसेंटनगर के समुद्रतट
पर ले जाके कहीं ओक्कर गला दबा देलक होत त ? अहल्या ग्रुप से जुड़ल तो कहीं
नयँ ? ...लेकिन एक्कर जवाब में झूठ नयँ देखाय दे हके । आँख में कोय कपट
देखाय नयँ दे हके । अगर एहे होत हल त ऐसे ओरा ले जाय वला हमहीं हकूँ, ई
मानत हल ?“हम्मर बाइक के पीछे बइठ जा । हमरा साथे आवऽ । ऊ लड़की के काहाँ
उतारलऽ हल, ऊ जगह देखाके तूँ वापस जा सकऽ ह ।” - दयाल बोलला ।“ठीक हइ, सर
।” - कहके तुरत्ते बइठे ल तैयार ऊ रिक्शा वाला के कहलका - “ठहरऽ भई, तूँ
अभी तक खाना नयँ खइलऽ ह ... तूँ खाना खा ल, हम इन्तज़ार करऽ हियो । दस मिनट
में कुछ नयँ होवे वला । खाके आवऽ ।”