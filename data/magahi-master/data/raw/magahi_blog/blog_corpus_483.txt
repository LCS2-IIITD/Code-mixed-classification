[कहताहर -- ईश्वर दयाल, मो० पो० - सिकंदरा, जिला - जमुई ]एगो गाँव में एगो
गरीब बाबा जी हलन । ऊ दिन भर माँग के अनाज जमा करऽ हलन आउ बेर डुबला के बाद
जे माँगऽ हलन ओही बना के खा हलन । एक रोज मँगला के बाद झोल-झोलान में एगो
कुआँ भिरू जा के अदाह जोरलन आउ ओकरा पर तसला रख के पानी डाल देलन । पानी
गरमाय लगल तब तक ऊ इनरा पर जा के पानी से चाउर धोबे लगलन । ओही घड़ी एगो
नया दुलहिन उहाँ पानी भरे आयल । डोल से पानी भर के घइला भरलक आउ घइला कपार
पर उठावे लगल तऽ बाबा जी ओकरा एगो बुझौनियाँ बुझा देलन –"जेकर सोर पताल में
खिले, उपरे ढूले अंडा ।ई बुझौनियाँ बुझिहँऽ गोरी, तब उठइहँऽ भण्डा ।।"गोरी
बुझौनियाँ न बूझलक आउ बिना बुझले ओकरा घइला उठावे पर रोक लगल हल । से ओहू
एगो बुझौनियाँ बुझा देलक –"बापक नाँव से पूतक नाँव, नाती के नाँव कुछ आउर
।ई बुझौनियाँ बुझिहँऽ पाँड़े, तब मेरइहँऽ चाउर ।।"अब बाबा जी भी चाउर धो के
मेरावे ला बइठल हथ । गोरी नऽ घड़ा उठा रहल हे नऽ बाबा जी चाउर मेरा रहलन हे
।एने नया दुलहिन (गोरी) के सास देर होते देखलक तऽ घबरायल । ऊ पनघट पर आयल
तो पुतोह आउ बाबा जी के चुपचाप खड़ा देखलक । ऊ घड़ी खिस्सा-कहानी आउ
बुझौनियाँ सुनला इया बुझला बिना अगाड़ी के कोई काम नऽ हो हल । से सास उहाँ
जयते बात समझ गेल आउ एगो तेसर बुझौनियाँ बुझा के एहनी के काम में लगे के
रस्ता साफ कर देलक । सास बोलल –"जेकर मद से मयगर भाते, तेली लगावे घानी ।तू
मेरावऽ चाउर पाँड़े, घड़ा उठावे धानी ।।" ई तरी बुझौनियाँ से लगल बंधन
बुझौनिये से टूट गेल आउ बाबा जी खलखलाइत अदहन में चाउर मेरा देलन तो चाउर
तुरते सीझ गेल । एन्ने गोरी भी अप्पन पानी भरल घइला के कपार पर उठा के घरे
ले गेल आउ मरद से बाबा जी के हाल सुनौलक । ओकर मरद खिस्सा सुने के सौखीन हल
। से ऊ बाबा जी के अप्पन दूरा पर सूते ला ले गेल जहाँ रात भर बुझौनियाँ आउ
खिस्सा से लोग के मन बहलइत रहल । ठीके नऽ कहल गेल हे कि खिस्सा दिन भर के
थकान दूर कर दे हे । खिस्सा भेलो खतम -- पइसा भेलो हजम । कहे ओला झूठा,
सुने ओला सच्चा ।