[ कहताहर - नन्हें, ग्राम-पो॰ - बेलखरा, जिला - जहानाबाद]एगो हलन साधु जी ।
उनकरा बड़ी संगी-साथी आवऽ हलन । उनकर मेहररुआ बड़ी खिसिया हल । रोज-रोज
साधु जी एगो-दूगो के खियावऽ हलन । सेही गुने साधु के मेहररुआ बड़ी रंज होवऽ
हल । मेहररुआ बड़ी बदमास हल । एक दिन साधु के हिआँ सोरह गो साधु आ गेलन ।
साधु जी ऊ सब सधुअन के खिलावे ला उपाय रचलन आउ कहलन कि तोर सब भाई आयल हथुन
। जल्दी से खाय ला बनावऽ । तब सधुआइन तुरते खाय ला बनौलन आउ अपन भाई जान के
सब के नस्ता करौलन । फिन सधुआइन खाना बनौलन - सोरहो प्रकार के तरकारी आउ
बासमती के भात आउ रहर के दाल । सधुआइन साधु से कहलन कि कोई भाई अभी भेंट
करे न आयल से एकाध गो के भेंट करे ला भेज दऽ । साधु जी कहलन कि एती घड़ी
रात में भाई से भेंट करे लगवऽ तो गाँव के लोग कहतथुन कि ई रात में के तो
काहे ला रोइत हे । से सधुआइन कहलन कि अन्हारहीं भेंट करब ।अब साधु लोग के
बीज्जे कराके खिआवल जाइत हल तब सधुआइन दुआरी से मुँह निकाल के देखलन तो
सोरह गो जटाओला साधु खा रहल हे । जटा देख के सधुआइन के लहर तरवा से कपार पर
चढ़ गेल । ऊ खूब गारी बके लगलन - "चाहे खाय खो चाह गाय खो ।" तब सधुअन कहलन
कि "गाय खो केकरा कहइत हथ ?" तब साधु जी कहलन कि "तोहनी के न कहइत हे, ओकर
नइहर के घोड़जई सब गाय खा गेलई हे ।" फिन साधु जी कहलन कि अपने लोग
जल्दी-जल्दी खा के जाऊँ । सब साधु जल्दी-जल्दी खा के भागलन । साधु जी के
सधुआइन खूब जरल-भुनल सुनौलन आउ कहलन कि एही का तो हम्मर भाई हलन । ऊ दिन
खीस में सधुआइन साधु जी के झड़ुआहु दिलन ।