[ लोककथा-संकलक द्वारा संकलित]एगो बाबा जी बहलन । ऊ तीन भाई हलन । तीनो
महामूरुख हलन । तनिको पढ़-लिखे से मतलब न हल । बड़का भाई के सादी होयल हल ।
से एक दिन उनकर मेहरारू कहलन कि कहीं बाहर जा के कमा-खा गन । तब बाबाजी एगो
राजाजी के पास गेलन आउ राजा जी से कहलन कि कुछ पूजा-पाठ करे के नोकरी दिहीं
जे से हम्मर पेट चले । राजा कहलन कि हम्मर ठकुरवाड़ी में पूजा करीं -- दस
रुपेया आउ खाना-पीना महिनवारी मिलतवऽ । बाबाजी सोचलन कि हम पढ़ल-लिखल तो ही
नऽ -- पूजा-पाठ कइसे करब ? फिनो एगो उपाय सोच के जाप के रट लगावे लगलन । ऊ
"जाप-जाप-जाप" के खाली रट लगावऽ हलन । तब फिनो बाबा जी के मँझिला भाई के
उनकर भउजाई कहीं कमाय-खाय ला भेजलन । ऊ भी हुआँ से चल के ओही राजा के पास
पहुँचलन । अप्पन उजूर सुनौलन कि हमरो कुछ खाय-पीय के नोकरी देती हल । राजा
कहलन कि जा के ठकुरवाड़ी में पूजा-पाठ करऽ, उहाँ आउ ब्रह्मण पूजा-पाठ करइत
हथ । दस रुपेया महीना आउ खाना-पीना मिलतवऽ । एतना सुन के ऊ भी ठकुरवाड़ी
में चल गेलन आउ अप्पन भाई के पूजा करइत देखलन आउ सुनलन कि जाप-जाप करइत हथ
। तो ई नेहा के "जप-जपा" के रट लगावे लगलन । ई तरी रोज अपना काम करे लगलन
।कुछ दिन के बाद छोटका भाई के भी भउजाई भेज देलन । ऊ भी राजा के पास आन के
नोकरी माँगलन । उनका भी ठकुरवाड़ी में दस रुपेया महीना आउ खाना-पीना पर
नोकरी पूजा करे ला लग गेल । ई कुछ चलाँक हलन से कहलन कि हमनी तीनो भाई
"जाप-जाप" , मँझिला भाई "जप-जपा" करइत हथ । देख के सोचलन कि राजा एहनी के
देख लेवे तो बिना पिटाई के खैरियत न हे । मुफत में पइसा कमा रहलन हे । एहनी
के जै घड़ी निबहइत हे तै घड़ी निभ जाय, एही में गनीमत हे । ई सोच के ऊ रट
लगौलन कि "जै घड़ी निबहे तै घड़ी -- जै घड़ी निबहे तै घड़ी ।" ई तरह से
तीनो भाई नोकरी करे लगलन आउ दस-दस रुपेया के हिसाब से तीस रुपेया महीना घरे
आवे लगल । मूरुख राजा के राज में अइसने काम होवऽ हे । ओकर मूरुख से मूरुख
भी ठग ले हे ।