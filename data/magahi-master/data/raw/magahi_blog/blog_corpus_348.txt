कहवाँ से हंसा आयल(डॉ॰ श्रीकान्त शास्त्री सम्बन्धित संस्मरण)लेखक - अरुण
कुमार सिन्हा (जन्मः 17 जनवरी 1935)14 मई 1952 के हमर बिआह बिहारशरीफ के
भैंसासुर मोहल्ला में होल त हम जानली कि हमउमरिया साँवर वरन के जे जुवक हथ,
हम्मर सार हथ, नाँव हे रवीन्द्र कुमार; विग्यान के छात्र हो के भी एत्ता
भावुक हथ कि भासा के शब्द पर उनकरा कमांड हासिल हे । लिखा-पढ़ी में हमरो
सुरुए से रुचि हल । ई गुने सुभाविक हल कि हमन्हीं दुनहुँ के बीच काफी बने
लगल । अइसे त रवीन्द्र जी के बहुत्ते दोस्त हलन बाकि एगो दोस्त हलन आउ
अभियो हथ - हरिश्चन्दर जी जिनकर नाँव 'कवि जी' पड़ गेल हल । रवीन्द्र जी आउ
हरिश्चन्दर जी में उठा-पटक छोड़ के सब हो जा हल । तेज तर्रार रवीन्द्र जी
के आगू हरिश्चन्दर जी तर्क करे में मात खा जा हला ।बिहारशरीफ के कुमार
टॉकीज के पास के चाय के दुकान पर रवीन्द्र एवं पार्टी के जमावड़ा यादगार
स्वरूप बन गेल हल । बहस-मोहाबिसा, कविता-वाचन, गीत-गायन के रोज-रोज सिलसिला
देख के दुकानदार ऊब के वरदास करऽ हल, ई गुने कि पार्टी के सदस्य बढ़े से
ओकर चाय के बिक्रियो बढ़ते जा हल ।1956 के ऊ दिन हम ससुरारे में हली जब कि
हरिश्चन्दर जी सुबहे-सुबह भाग के केबाड़ी थपथपा के पुकरलका - 'रवीन्दर !
रवीन्दर !' खिड़की से झाँक के देखली त हरिश्चन्दर जी एगो हमन्हीं से बड़
उमर के जुबक के साथ बहिरसी ठड़ी हथ । हम उठ के बाहर जा के दरवाजा खोल देली
। हमरा देख के हरिश्चन्दर जी पूछलका - "रवीन्दर हथ ?" उत्तर में हामी भर
देली हम । हरिश्चन्दर जी कहलका - "कह दऽ उनका कि डॉ॰ श्रीकान्त शास्त्री
अइलन हे ।"रवीन्द्र जी ऊ समय मुँह धो रहलन हल । हम जा के उनका हरिश्चन्दर
जी के संवाद सुनइली त ऊ तुरन्ते जल्दी-जल्दी कुल्ला-गरारा कर के बाहर अयलन
। हमहूँ बाहर इँकसली । डॉ॰ श्रीकान्त शास्त्री से प्रणाम-पाती होल । उनका
से दूरा पर बिछल चौकी पर बैठे ला रवीन्द्र जी अनुरोध कैलका त शास्त्री जी
कहे लगला - "भाई, भिक्खु जगदीश काश्यप जी से मिल के आ रहली हे । अपने के
मालूम हे कि एकंगरसराय में मगही सम्मेलन होवे ला जा रहल हे । अपने सभ जरूर
आयब । रवीन्द्र जी अपने से हमरा बड़ उम्मीद हे । प्रियदर्शी जी से अपने के
काफी तारीफ हम सुनली हे । हिन्दी में तोहर लिखल कहानी देख-सुन के काफी खुशी
होवऽ हे हमरा बाकि ओकरा से जादे खुशी हमरा तब होत जब मगही माय ला कहानी तों
लिखे लगबऽ । जलमल होवऽ त लोग थारी बजइलको होत आउ 'नुनू-बाबू' शब्द जे हे
मगही के ओही कान में पड़लो होत । दिल से इँकसल शबद कैसन मिठगर आउ अपनापन
लेल होवऽ हे, ई कवि आउ कहानीकार जरूरे महसूस करे हे । एकरा बिसरिहऽ नञ् -
येही हमर अपने से अनुरोध हे । फिर कल भेंट होत । अभी सभे के नेओते के हे,
बड़ जबरदस्त काम हे, ई आदमी जुटाबे के । अप्पन रचना कविता-कहानी सम्मेलन
में अइहऽ त लेले अइहऽ । 'मगही' पत्रिका भी इँउस रहल हे, एकरा ला भी रचना
भेजिहऽ ।"कह के ऊ धोती-कुरता ओला सज्जन (डॉ॰ श्रीकान्त शास्त्री) चमरखानी
चप्पल घसीटते चल गेला । बाकि हमन्हीं पर एक छाप दे के । छाप की देलका, रात
भर नींद नञ् आल । सुबह में मगही भासा में दूगो कविता रच लेली त खर्राटा ले
के सो गेली ।नौ बजे दिन में जगली त रवीन्द्र जी के दुनहूँ रचना सुनइली ।
'किन-किन बोलइ कंगनवाँ' त उनका एतना भा गेल कि ऊ ठान लेलका कि ओकरा ऊ
सम्मेलन में जरूरे सुनइतन । हम उनका ऊ रचना दे देली (सम्मेलन के बाद
रवीन्द्र जी बतइलका कि 'किन-किन बोलइ कंगनवाँ' के लोग बढ़िया मान के
सराहलन) आउ दोसरका रचना 'तोरा हम नञ् भुलइबो हे' के डॉ॰ श्रीकान्त शास्त्री
के पास भेज देली जे 'मगही' वर्ष-1, अंक-11 के सितम्बर 1956 में छपल ।
पुरैनियाँ जिला में अच्छा पद पर बहाली से मगही छेत्तर से सम्पर्क टूट गेल
पर हम्मर लेखनी रुकल नञ् । हम मगहिये में जादे लिखऽ ही ई त डॉ॰ श्रीकान्त
शास्त्री के प्रेरणा हे । ऊ हम्मर बीच शारीरिक रूप से नञ् रह के भी मगही के
पुरोधा बनल हथ । उनका शत-शत नमस्कार हे ।["मगही पत्रिका", अंक-7, जुलाई
2002, पृष्ठ 20; सम्पादकः धनंजय श्रोत्रिय]नोटः रवीन्द्र कुमार (12 नवम्बर
1933 - 21 मई 2006)