कहानीकार - प्रभात वर्मा'अइँगे कलमुँही, एक्के गो काम में एतना-एतना देर
लगइमी, त आउ सभ कम्मा तोर बप्पा आके करतउ गे ? महरनिआ अभी सुतले हउ, उठतउ
तऽ खाहीं ला खोजतउ ।' - कड़कल अवाज में हकड़ले कलवतिया गरजल । ओकर नाक के
बड़ा गो रोल-गोल के नथिया, गोस्साल मुँह पर हिल-डोल के ओकर गोस्सा आउ बढ़ा
रहल हल ।घर के अँगना में बनल कुइआँ तर हठुआ मन जउर थारी-लोटा, छिपली-कटोरा,
खेर-पुआर के लुनडा से रस्से-रस्से मइँजते, लछमिनिआ के हाथ सउतेली मउसी के
गरजना सुन के तेजी से चले लगल ।'सुन ले, बरतनमा मइँज के घरवा दुअरवा
बोहार-सोहार के चुल्हवा जोर दीहें, आउ मुनुआ के बाउँ लागी नहता, रोटी और
करमी के साग पका के खेतवा जा के पहुँचा अइमहीं ।'कलवतिया अउडर करते जा रहल
हल - 'अपना सभ ला मकइआ के दरबा पका लीहें, हमर पेट ठीक नञ लग रहल हे, हमरा
लागी नउका चउरा दू डिब्बा पका दीहें, मुनुआ ओकरे में खा लेत ।'अप्पन अउडर
सुनइला के बाद कलवतिया घर से निकस के बहरी चल देलक ।लछमिनिआ पर कलवतिया के
गोस्सा इया अउडर के कोय बिसेस परभाउ नञ परल, काहे कि रोजीना के तो एही
कम्मे हल ।लछमिनिआ अभी बरतन खँघारियो न सकल हल कि भीतर कोना में खटिया पर
से उठ के ओकर बूढ़ी मउसी ललतिया कोठरी से निकस के ओसरा पर अइते कहलक - 'अगे
लाछो, आझ हम्मर तबीअत ठीक नऽ लग रहलो हे । बरतनमा मइँज के जरी गउसलवा चल
जइहऽ, आउ गोइठा ठोक अइहऽ, तब खइका पकइहऽ, इया जे करे के होतबऽ, करिहऽ
।'बरतन मइँजला-खँघारला के बाद, कोठरी-ओसरा बोहार-सोहार के लछमिनिआ खांची
उठा के गोबर थापे गउसलवा दने चल देलक ।ओकर गउसलवा के सटले हीरामन जी के
मजूर जगेसर के बेटी तेतरी, अप्पन मालिक के गउसाला के बहरी दुआरी पर ढेर सन
गोबर जउर कर के अप्पन लूगा ठेहुना तक उठा के कमर में खोंसले गोड़ से गोबर
आहिन करे में लगल हल ।लछमिनिआ के गउसाला दने अइते देख के तेतरी मुस्कुरइते
बोलल - 'आवऽ सखी, आझ देरी कर देलहू ! सुतले रह गेलऽ काऽ ?'आउरो पूछलक - 'आझ
ललतिया मउसी कहीं गेलथुन हे का ? कलवतिया मउसी तो हिरामन जी के बेकतिया से
गप्प लड़ावे में लगल हलथुन ।'लछमिनिआ तेतरी के कउनो बात के जवाब देले बिना,
अप्पन गउसलवा के केवाँड़ी खोल के भीतर घुस गेल । गोबर जउर कइला के बाद, नाद
वाला पानी से गोबर सान के गोल-गोल लोइया बना लेलक आउर तब खांची में लोइया
उठा के गउसाला के पीछे देवाल पर गोइठा ठोके पहुँच गेल ।तेतरी भी गोबर सानला
के बाद लोइया बना के गउसाला के पीछे पहुँच गेल हल ।लछमिनिआ के मुरझाल चेहरा
देखते तेतरी समझ गेल कि कलवतिया अप्पन गोस्सा भोरे-भोरे एकरे पर उतारलक होत
।आउ ऊ, अपनापन जतइते, लछमिनिआ से पूछलक 'का हे सखी, आझो कौनो बात होलो हे
का ? तोर मुँह उतरल हो !''कहिया न होवऽ हे ? जब भगमाने हमर करम में,
मार-गारी खाएला लिख देलन हे तऽ एकरा के मेटत ? बात-गारी तो सुनहीं के पड़त
!' - लछमिनिआ गोबर के लोइया देवाल पर कस के मारते बोलल ।तेतरी बात आगे
बढ़इते बोलल - 'से तो ठीके कहइत हऽ भाय ! तोर दुख के समझे-बूझे वाला भी तो
कोय नञ हे !'आउर जानल-सुनल बात बतिअइते कहलक - 'जहिया तूँ जलम लेलऽ ओही दिन
तोर माय सउरिये में तोरा तेआग देलथुन । बाप करेजा में साट के पाले लगलथुन,
तऽ भगमान दुइए बरीस में हुनखो अपना हियाँ बोला लेलथिन ।'आगे, आह भरइत बोलल
- 'तोर धन-जमीन देख के मउसा-मउसी तोरा पाले-पोसे के बीरा उठइलथुन आउ सब
धन-दौलत हथिअइला के बाद, आझ तोर की हाल बनइले हथ, से हम का पूरा गाउँ-घर के
लोग देख-सुन रहलथुन हे ।'तेतरी लछमिनिआ के मउसा-मउसी के गुन बखानते कहलक -
'हिनखनी से मुँह लगावे लागी केकर माय बिआल हे भाय ?'आउ लछमिनिआ के भभिख के
बात-बतइते कहलय - 'सखी, हम सुनली हे कि दुख तो गाड़ी के पहिया नियन होवऽ हे
जे घूमते रहे हे । हमर मन कहऽ हे कि तोरो जिनगी में सुख आई आउ तूँहो राज
करबऽ ।'आउर लछमिनिआ के बड़ाई करते कहलक - तूं तो पढ़ल-लिखल लड़की हऽ । जौन
मरद से तोर बियाह होत ऊ तर जात । तोरा कुच्छो के कमी न होतो ।'अप्पन पढ़ाई
के बड़ाई सुन के लछमिनिआ के जीउ हुलस गेल आउ लोइया हाथ पर थपथपइते बोलल -
'हमरा सतमे तक पढ़े में कउन गंजन न सहे पड़ल हे ! मैटरिको तक पढ़ जइतूँ हल
तऽ हिनखनी के मार-गारी खाय के न पड़ित ! कौनो काम कर के जिनगी निबाह लेतूँ
हल ।''से तो तूँ अनेरे बोलऽ हऽ सखी ! जेतना पढ़ गेलऽ ऊहे बहुत हो । कोई
लड़की आझ तक, बिना मरदाना के, खाली अप्पन कमाई से जिनगी निबाहलक हे, जे तूँ
निबाह लेब ?' बीचे में ठुमकइत मुसकुरइते तेतरी बोलल, आउ उहाँ से चल देलक
।तेतरी के बात सुन के लछमिनिआ के लगल कि गाउँ के इसतिरी समाज में पढ़ल-लिख
के कमाए के चलन अभिओ गान्हीए बाबा के जुग वाला चल रहल हे ।आउ ऊहो बचल लोइया
देवाल पर साट के, खाँची उठा के, गउसाला के केमारी लगइलक आउर घर दने सोझ हो
गेल ।अभी लछमिनिआ थोड़के दूर गेल होत कि ओकर कान में ललतिया आउ कलवतिया
मउसी के गरजे-भोकरे के अवाज सुनाइ पड़ल, जे अप्पने में लड़ रहलन हल ।ललतिया
कह रहल हल - 'आवे दे आझ मुँहझउँसा के जे तोरा माथा पर चढ़ा के रखले हउ !
पूछऽ हिउ कि तूँ हमरा पर राज चलावे लागी चाहऽ हें ! हमरा पर तूँ अइने हे,
हम तोरा पर नञ अइलिअउ हे । हम तोर मलिकाउँ नऽ मानबउ ।'ललतिया के ई बात सुन
के कलवतिया के तेवर चढ़ गेल आउ ओहू गरजते-डकरते कहलक - 'हम केकरो पर काहे
लागी राज चलयबइ ! हम तो तोहनी के खरीदल लउँड़ी हिअउ ! कर-कर के देबउ आउ तूँ
सब परल-परल खइहें !'आउ ऊ आँख में लोर भर के घोछिआल अवाज में बोलल -
'कोढ़फुटवा एही सब करम करावे लागी हमरा इहाँ लइलको हे !'ललतिया भिरे जा के
कलवतिया हाथ चमकइते कहलक - 'खाली बेटिये जलमा-जलमा के ढेगार देले हल ! हम
नञ अइतिअउ हल तऽ बंसो न चलतो हल ।'कलवतिया ई तरह से ललतिया के तीन गो बेटी
आउ अप्पन आवे के कारन उजागर कइलक ।दुन्नो के लड़ाई-झगड़ा देखे लागी
टोला-टाँटी के अउरत-मरद सभ दुआरी पर जउर हो गेलन हल ।ओही में से एगो बूढ़ी
बोले लगल - 'ई सभ करनी बिनेसरे के हे, जेकरा एगो अउरत से मन नञ भरल तऽ एगो
आउ अउरत ले आल हे, घर में कुहराम मचावे लागी !''ई तो एगो बहाना हे कि
पहिलकी से खाली बेटिये जलमऽ हल, ओकरा से बेटा जलमे के आसे नऽ रह गेल हल ।
अब भोगे अप्पन करनी ।'आउ बूढ़ी अप्पन बात के पुस्टी में एगो कहाउतो सुना
देलक, कहलक कि "ई जे कहल गेल हे कि 'एगो जोरू के मरद लड़ुआ, आउ दूगो जोरू
के मरद भड़ुआ' से झूठ थोड़े हे !" बाहरी अमदी के बोल सुन के कलवतिया के
चेहरा आउर तमतमा गेल आउर ऊ लछमिनिआ के दुआरी पर बट्टा ले के खड़ा देखलक तऽ
बढ़नी उठाके ओकरे दने दहाड़ते दउड़ पड़ल ।'एही कलमुँही के चलते हमरा ई सभ
सुने पड़ऽ हे ! पकावे कहलूँ तऽ इआर हीं चल गेल ! जहिया भोरे-भोरे एकर मुँह
देख ले ही, तहिया एही सभ हमरा पर बीतऽ हे !'आउ गारी-वारी बकते अप्पन गोस्सा
लछमिनिआ पर दनादन उतारे लगल ।लछमिनिआ रोते-कलपते मार खा-खा के छटपटाय लगल
तइयो कलवतिया के झाड़ू चलाना बन्द न होल तऽ आगू बढ़के एगो जुआन मरदाना,
कलवतिया के हाथ से बढ़नी छीन के एक दने फेंकते, ओजा जउर लोग के सुनइते बोलल
-'ई बेचारी अखनी कउन गलती कइलके हल जे एकरा मार के धुन देलकई ! ई तो ओही
बात होल कि "सभ के अरी-धरी गोपाल के सिर परी ।" 'आउ लछमिनिआ के पच्छ लेते
बोलल - 'हिनखनी सभ ई अभागी के माय-बाप के छोड़ल धनो-दउलत पर साँप निअन
कुंडली मारले बइठल हथिन, आउ एकरे पर चउबिसो घंटा अनियाव करते रहऽ हथिन !
जइसन ई सभ ई टूअर के कलपउले हथिन, ओकर निआव भगमाने करथिन !'कलवतिया जब
देखलक कि ओजा जउर लोग ओकर बिरूध बोल रहलन हे, तऽ ऊ अंट-संट बकते, घर से
बाहर निकस के चल देलक ।आउ एकरे साथ, दुआरी पर जउर लोग भी बिनेसर आउ हुनखर
बेकतन के सोभाउ-बेवहार के चरचा करइत अप्पन-अप्पन घर के रहता धर लेलन ।रह
गेल उहाँ बेचारी बढ़नी के मार से छेदे-छेद हाल देह, बुने-बुने रीसल खून में
लपटल, रोते-कलपते लछमिनिआ जे चूल्हा जोरे के जोगाड़ में लग गेल हल ।समय तो
सेकिन, मिनट, घड़ी-घंटा बनके दिन, हफ्ता, महीना आउ साल करके बीतते जा हे,
बीत जा हे, आउ जिनगी बचपन, जमानी आउ बुढ़ापा बनके कट जा हे ईहे परकिरती के
नियम हे । लछमिनिओ, परकिरती के एही नियम से बन्हल, समय के साथ, बचपना छोड़
के जमानी में पहुँच गेल हल ।ओकर बिआह के चिन्ता भी बिनेसर के हल । मगर ई
जुग में बिना पैसा के तो गुड़बो-गुड़ियो के बियाह नञ होवऽ हे । तऽ सुथर
लछमिनिआ के कोई अच्छा लइका बियाह लागी भला कहाँ से मिलतई हल !एही से अप्पन
सभ जोगाड़ भिड़इला के बाद भी बिनेसर हाथ-पर-हाथ धर के घरे बइठ गेल हल ।मउका
देख के कलवतिया लछमिनिआ के बियाह अप्पन एगो दूर के नतइती में ठीक करिये
देलक ।ई बियाह में बिनेसर के कुछो लगे-लगावे के नञ हल, उलटे दू हजार रुपया
नगद भेंटे वाला हल ।एतना बात जरूर हल कि जउन लइका से लछमिनिआ के बियाह होवे
वाला हल, ऊ जीवन के पचास बरीस पार कर चुकल एगो भरल-पुरल गिरहस्त हलन ।
हुनखा बेटा-पुतोह आउ नाती-पोता के कमी नञ हल । आउर उ अमदी अप्पन तेसरकी
अउरत के छोड़ के चउथा बियाह लागी उताहुल होल हलन ।हुनखर बुढ़उती के मुराद
पूरा करे खातिर लछमिनिआ के सुख नेउछावर करे ला कलवतिया के साथे बिनेसरो फट
से तइयार हो गेल हल ।जल्दिये लछमिनिआ के बियाह बूढ़ रामऔतार से धनेसरघाट के
बजरंगबली के मन्दिल में बाबाजी के दान-दछिना दे के, पोथी-पतरा से सतफेरवा
लगा के हो गेल ।कनिञा बनल लछमिनिआ ससुराल पहुँचल तऽ उहाँ के दिरिसे देखके
ओकर करेजा धक-धक करे लगल ।ओकरा दुआरी पर कोय, परछे लागी तो दूर, देखे लागी
भी नञ आल ।बियाह के मउका पर जउन खुसी आउ उतसो गरीब-गुरबा हीं भी देखल जा
हे, ऊ सभ इहाँ कुच्छो नञ हल ।डोली से उतरला के बाद लछमिनिआ के एगो कोठरी
में बइठा देल गेल, जहाँ न कोय अउरत ओकरा देखे गेल न कौनो मरद ।रात खनी
रामऔतार अइलन । देखके लछमिनिआ अप्पन माथा पीट लेलक । बाकि, एही अप्पन नसीब
समझ के, धीरे-धीरे लछमिनिआ रामऔतार के हिरदा से अपना जीवन-सरबस मान के
हुनखर सेवा में लग गेल ।मगर भगवान से लछमिनिआ के ईहो सुख नञ देखल गेल ।
तिसरको महीना नञ बीते पाओल कि रामऔतार अप्पन "कैंसर" के बीमारी से खाट धर
लेलन । डागडर-बैद के दवा-दारू चले लगल ।लछमिनिआ-रामऔतार के खाट पर गिरला के
दिन से अन्न-पानी तेयाग के दिन-रात हुनखर सेवा में जुटल रहल ।मगर बिधाता के
आगू केकर चलल हे । रामऔतार अप्पन भरल-पुरल दुनिया के साथ अभागी लछमिनिआ के
अकेलुआ कर के भगवान के घरे चल गेलन ।लछमिनिआ के माथा के सेनुर पोंछा गेल आउ
हाथ के चूड़ी फूट गेल । बिलख-बिलख के रोते लछमिनिआ के ढारस देवेवाला भी कोय
नञ हल ।मरद के मरला पर रामऔतार के बेटा-पुतोह ओकरा हाथ पकड़ के घर से बाहर
निकास देलक आउ कहलक - 'तूँ कलमुँहीं हे ! हम्मर घर में अइते बाप के गरस
गेने । लछमिनिआ केतनो कहलक कि ई दुआरी छोड़के हमरा ला आउ कहीं ठउर न हे ।
हमरा पनाह लेबे दऽ । बाकि ओकर एक्को बात कोय सुने ला तैयार नञ होल । हार के
ऊ मउसा के घरे लउट गेल ।कलवतिया ओकरा अइते देखलक तऽ दरवाजा के बीचो-बीच
खड़ा होके गरजते बोलल -'इहाँ का लेवे अइने हें गे "कलमुँहीं" ! जलमते
माय-बाप के खइने, आउ बिआहते भतारो के खा गेने ! अब तोरा लागी कहीं जगह नञ
हउ । ई घर के दरवाजा भी तोरा लागी बन्न हो गेलउ । अब जहाँ तोर हिच्छा, जोऽ
।' रोते गिड़गिड़इते दुन्नो हाथ जोड़ के लछमिनिआ कहलक -'मउसी, हम्मर ई में
कउन दोस हे ? जब हम्मर करमलेख भगमान कोइला से लिख देलथिन हे, तऽ हम कउची
करिअइ ?'आउ ऊ केतनो कहलक - 'हमरा ई घर से नञ भगावऽ मउसी, तोहनिए हम्मर
पालनहार हऽ, तोहनी के छोड़के हमरा कउन पनाह देत ?' मगर कलवतिया के दिल नञ
पसीजल आउ ऊ लछमिनिआ के घर में घुसे नञ देलक ।जब मउसा-मउसी भी ओकरा सहारा
देवे लागी तैयार नञ होलन तब हार-पार के लछमिनिआ सोचलक - 'भगमान के एतवर गो
दुनियाँ में कहीं-न-कहीं हमरो ठउर-ठिकाना मिलवे करत, आउ भगमाने पर असरा
करके ऊ कोय काम-धाम पावे खातिर उहाँ से चल देलक ।बुझाल मन लेले लछमिनिआ
आरी-पगारी पार करइत, अप्पन भाग आउ भगमान के कोसइत घंटा भर में सहर जाय वाला
रोड पर पहुँच गेल ।पों-पों के अवाज करइत आ रहल एगो बस के हाथ दे के रुके के
इसारा कइलक । बस ओकरा लगे आके रुक गेल । लछमिनिआ ओकरा पर लपक के चढ़ गेल
।बस जब लछमिनिआ के लेले सहर पहुँच गेल आउ ओकरा चउराहा पर उतार देलक, तब
ओकरा कठमुरती लग गेल । पुरुब-पच्छिम, उत्तर-दक्खिन ओकरा बुझाइए न रहल हल,
आउ बड़गाँव के छठिया मेला नियन भीड़-भड़क्का देख के ऊ भउचक हो गेल ।एगो
मकान के घिरसीढ़ी पर जा के बइठ के सोचे लगल - 'कहाँ जाऊँ, का करूँ ?'जउन
अमदी के नजर घिरसीढ़ी पर बइठल लछमिनिआ पर जाय ऊ ओकर चेहरा-मोहरा पर लठ्ठो
हो के निहारते रह जा हल । अमदी सभ के अपना दने ताकते देख के लछमिनिआ लजा के
अप्पन मूड़ी झुका ले हल । तभिए, लछमिनिआ के नजर खद्दर के कुरता, पइजामा
पहिनले, कन्हा में झोला लटकइले, लमहर-लमहर केस रखले, एगो लम्मा-तगड़ा
नउजवान पर चल गेल, जे रसे-रसे अप्पन राह धइले चलल जा रहल हल ।लछमिनिआ के
इयाद हो आल - 'एक बेर जब इसकूल में अइसने पोसाक पहिनले, एगो अमदी आल हल तऽ
गुरुजी बतइलन हल - 'ई नेताजी हखिन...., अइसन अमदी अप्पन दुख-दरद के चिन्ता
नञ करके, देस आउ समाज के लोग के दुख मिटा के, हुनखा सुखी बनावे में अप्पन
जिनगी गुजार दे हथ ।'लछमिनिआ सोचलक - 'ई सहर में हमरा हिनखा से जरूर मदद
मिलत, आउ एहे सोच के ऊ नेताजी लगे लपक के पहुँच गेल । आउर नेताजी के रोके
ला अप्पन दुन्नो हाथ जोड़ के परनाम करइत कहलक -'नेताजी, हम गरीब अमदी ही ।
ई सहर में हम्मर अप्पन अमदी कोय नञ हे । हम सतमा तक पढ़ल-लिखल ही । गाउँ से
इहाँ कोई नउकरी पावे लागी अइली हे । तूँ हम्मर मदत कर के कोय जोगाड़ लगा दऽ
। हम तोर उपकार कभियो नञ भुलइवो ।'नेताजी अपना सामने गोर-बुर्राक खूब
सुन्नर नउजुवती के भरल-गदरायल देह, आउ लम्मा-लम्मा केस देखलन तऽ हुनखर मुँह
में पानी आ गेल । अप्पन ठोर पर जीभ फेरइत बोललन - 'हाँऽ-हाँऽ हम तोर मदत
जरूर करबो ।' आउ पूछलन - 'इहाँ रहे के कउन जगह हो तोर ?''इहाँ रहे के भी
हमरा कोय जगह नञ हे । तूँ ही कोय इन्तजाम कर देतऽ हल ।' - लछमिनिआ कहलक
।'ठीक हो, तूँ हमरा साथे चलऽ, तोर रहे-सहे के आउ काम-धन्धा के भी उपाय हम
करवा देबो ।'आउ नेताजी एगो रिक्सावाला के बोला के लछमिनिआ के रिक्सा पर
बइठे लागी कह के, अपने भी रिक्सा पर सवार हो गेलन । रिक्सावाला नेताजी के
बतावल अस्थान दने अप्पन रिक्सा मोड़ देलक ।सहर के भीड़-भड़क्का से दूर
भट्टी-अइँटा से घेरल देवार आउ टीन के छप्पर से बनल एगो झोपड़ी तर आके
रिक्सा रोकवा के नेताजी लछमिनिआ के उतरे ला कहलन, आउ जेबी से पइसा निकास के
रिक्सावाला दने बढ़ा देलन ।नेताजी झोपड़ी में लटकल ताला खोल के लछमिनिआ के
साथे भीतर घुस गेलन ।भीतर चउकी पर चद्दर बिछल हल आउ एक कोना में
टेबुल-कुरसी पड़ल हल । चारो तरफ, जेन्ने-तेन्ने कागज के टुकड़ा छितराल हल,
आउ ऊबड़-खाबड़ जमीन सरदल हल ।साँझ हो गेल हल, एही से कोठरी में अन्हार फइल
गेल हल । नेताजी दियासलाय से मोमबत्ती जला के लछमिनिआ से ई कह के बाहर चल
देलन कि - 'तूँ घबरइहऽ नञ, हम खाना-ऊना के इन्तजाम कर के तुरते आ रहलिओ हे
।'हुनखा गेला के बाद लछमिनिआ के मन में कय तरह के विचार आवे-जाय लगल ।एक मन
कहे कि ई अकेलुआ अमदी लगे रात गुजारना ठीख न हे, इहाँ से भागहीं में कुसल
हे । तऽ तुरते दोसर विचार आवे कि एगो सहारा देवे वाला मिल गेल हे, एकरा
छोड़के जहाँ-तहाँ मारल चले में कउन होसियारी हे ? फिन, ई तो बदमासो नियन नञ
लगऽ हे । आउ, एकरो तो माय-बहिन होतई नञ । कोय के इज्जत बिना मरजी के थोड़े
लूट लेत ?लछमिनिआ एही उख-बिख मेम पड़ल हल कि नेताजी के जूता के धप-धप के
अवाज से ऊ समझ गेल कि नेताजी आ रहलन हे । नेताजी हाथ में अलमुनिया के थारी
में खाना लेले कोठरी में घुस के लछमिनिआ से कहलन -'लऽ खा लऽ, आउ अराम करऽ ।
बिहने पहर सुपरटेंडेंट साहब हीं चले पड़तो । अभीए टेलीफून से बतिया लेलियो
हे । तोरा लागी कोय न कोय के जोगाड़ ऊ जरूर कर देथुन ।'लछमिनिआ नेताजी के ई
सभ बात सुन के अप्पन दिल में आल एक सन्देह के विचार के धिक्कारे लगल ।'देखऽ
तो, केतना अच्छा अमदी हथ नेताजी ! आउ एगो हम्मर छुद्दर विचार हे कि जखनी से
ई मिललन हे, तखनिये से अंट-संट सोच रहलूँ हे ।''दीन-दुखिया के दरद आखिर
भगवाने न दूर करऽ हथ ! हो सकऽ हे, हिनखा हम्मर मदत लागी भगमाने भेजलन होत ।
बज्जर पड़उ हम्मर छुद्दर विचार पर । ई तरह से अपना के धिक्कार के ऊ आगू
थारी में रखल रोटी तरकारी जोरे दाल में बोर-बोर के खाय लगल ।नेताजी अप्पन
कुरता-पइजामा खोल के लुंगी-गंजी पहिन लेलन आउ लछमिनिआ लगे बइठ के ओकर जीवन
के हाल खोद-खोद के जाने लगलन ।लछमिनिआ अप्पन जीमन में बीतल बात फारे-फार
हुनखा सुना देलक आउ खइला के बाद हाथ अँचा के थारी एक दने घुसका देलक
।लछमिनिआ के दुख-दरद के कहानी सुन के नेताजी के आँख में लोर छलछला आल । भरल
अवाज में ढारस देते ऊ कहलन -'लछमी जी, तोर करम में जे दुख लिखल हल उ सभ दुख
तूँ काट चुकलऽ । अब हमरा रहते तोरा कोय दुख नञ उठावे पड़तो । आउ जरूरत
पड़तो तऽ हम तोरा अपनावे लागी भी हरदम तैयार रहबो ।'फिन लछमिनिआ से पूछलन -
'तोरा इहाँ रहे में कोय एतराज तो नञ हो ?'लछमिनिआ हुनखर कोय बात के जवाब नञ
देलक तऽ नेताजी ओकरा सूते ला कह के चल गेलन ।थकल लछमिनिआ के चउकी पर पसरते
नीन आ गेल, आउ ऊ दीन-दुनिया से बेखबर हो गेल ।औचके ओकर नीन उचट गेल । बुझाल
कि पाउँ से लेके जाँघ, पेट आउ छाती पर से सरसराइत कोय चीज गाल तक पहुँच गेल
हे ।ऊ आँख खोललक तऽ अन्हार में नेताजी के परछाहीं बुझाल जे चउकी पर बइठ के
अप्पन हाथ से ओकर देह नाप रहल हल । ऊ चंडाल निकलल ।लछमिनिआ घबरा के उठे ला
चाहलक तऽ ओकर नाक में, दारू के गमक समा गेल, आउ नेताजी दुन्नो हाथ से कस के
ओकरा चउकी पर चाँत देलन । ऊ छटपटाल, निकस के भागे ला चाहलक, मगर नेताजी के
ताकत के आगू ओकर एको नञ चलल । नेताजी अप्पन मनमानी करिए के छोड़लन ।
रोते-कलपते लछमिनिआ के जीमन बनावे के ढारस देके, ओकरा सूते लागी कह के,
नेताजी भी ओही चउकी पर मुँह घुमा के सूत रहलन ।मगर लछमिनिआ रात-भर न सूत
सकल; अप्पन भाग पर रोते-सिसकते विचार के ऊह-पूह में भोर ले बैठल रह गेल ।
लछमिनिआ नेताजी के साथ कय दिन से आफिसे-आफिस घूमते रहल, मगर कहीं कोय
काम-धाम ओकरा नञ मिलल । आश्वासन भले कय एक जगह मिल गेल हल ।आउ एक दिन,
लछमिनिआ के एक जगह बइठा के, तुरते आवे लागी कह के जे गेलन, तऽ फिन लउट के
नञ अइलन ।नेताजी के नञ लउटला पर निरास लछमिनिआ हुनखर खोज हर जानल-पछानल जगह
पर कइलक, मगर कहीं हुनखर पता नञ चलल ।जहाँ दुन्नो अब तलक रह रहलन हल, उहँउ
बाहर ताला लटकल हल ।थक-हार के लछमिनिआ अप्पन दुखड़ा अस्पताल के
सुपरिंटेंडेंट साहेब के सुनावे पहुँच गेल जहाँ नेताजी ओकरा तीन-चार बार
घुमा रहलन हल ।सुपरिंटेंडेंट साहेब, लछमिनिआ के दुख सुन के, आउ ओकरा पढ़ल
जान के ओकर नाम नर्स ट्रेनिंग इस्कूल में दू बरीस ला लिखवा देलन । लछमिनिआ
खुस हल कि कहीं ठउर तो मिलल ।ट्रेनिंग इस्कूल होस्टल में रहइत लछमिनिआ के
पाँचो महीना नञ गुजरल होत कि एक दिन साँझ के ओकर पेट में दरद उठल आउ माथा
चकराए लगल । ओकर ई हाल देख के साथी सभ दउड़ के डगडरनी साहेब के बोला लइलन
।डगडरनी साहेब ओकर जाँच कइलन आउ बतइलन कि ऊ माय बने वाली हे ।डगडरनी साहेब
के बात सुन के लछमिनिआ के लगल कि कोय ओकरा असमान से उठा के जमीन पर पटक
देलक हे । आउ दुनियाँ-जहान के लोग ओकरा ... कलमुँहीं...कलमुँहीं कह के
चिढ़ा रहलन हे ।बाकी तइयो, लछमिनिआ जिनगी से हार न मानलक । अप्पन जीवन से
कलमुँहीं के दाग मिटावे लागी ऊ मन में पक्का निसचय कइल हे आउ आगे बी किस्मत
से जूझते चले ला अपना के तैयार कर चुकल हे ।["निरंजना" (स्मारिका), अप्रैल
१९८३, पृ॰ ५५-५९ से साभार ]