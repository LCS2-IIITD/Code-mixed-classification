चाणक्य तन्त्र (जासूसी कहानी) - भाग ३मूल कन्नड - सास्कामूर्तिमगही अनुवाद
- नारायण प्रसादसुबह करीब नौ बजे के समय फोन के घंटी बज्जल । समुच्चे रात
बिना नींद के गुजार देला के कारण दयानन्द के थोड़े झपकी नियर लग रहल हल ।
फोन के शब्द से सिहरल एक पल ओरा अइसन लगल जइसे सपना देख रहल ह । एक भ्रमित
दृष्टि डाललक, फेर उठके जाके फोन के कान से लगइलक ।"हैलो, दयानन्द बोल
रहलिये ह ।""गुड मॉर्निंग सर ! हम ड्यूटी डॉक्टर सुनील बोल रहलिये ह ।""कीऽ
बात हउ ?""सर, मिसेज़ रश्मि के घर पर पेपर डाले वला लड़कावा हीआँ अइले ह ।
ओक्कर कहना हइ कि रश्मि जी बंगला के कम्पाउण्ड में बेहोश पड़ल हथिन । ई
देखके डरके दौड़के हीआँ आल ह । हमहीं जाके अटेंड करिअइ ? कि अप्पन कार
भेजके उनका ऐडमिट कर दिअइ ?"दयानन्द एक तुरी सिहर गेल । अप्पन अवाज में
घबराहट के छिपावे के प्रयत्न करते बोलल -"तुरन्त ऐडमिट कर ले । हम्मर
V.I.P. वार्ड में रख । हम तुरन्ते आ रहलियो ह ।""येस सर !"दयानन्द फोन
काटके फेर गोपीनाथ के फोन कइलक ।"गोपी, रश्मि अप्पन बंगला के कम्पाउण्ड में
बेहोश पड़ल हइ ।"एतना कहके पूरा बात बतइलक ।"तोर बात सुनके शायद हम गलती
कइलूँ , अइसन लग रहल ह ।""अच्छऽ, देखल जइतइ । हमहूँ आ रहलियो ह । दूनहूँ
साथे चलल जाय ।"दयानन्द के गला सूख रहल हल ।ऊ किंकर्तव्यविमूढ़ होके
एद्धिर-ओद्धिर चहलकदमी करे लगल । बाद में मुँह धोके कपड़ा बदल लेलक ।बाहर
कार के हॉर्न सुनाय देलक ।आके कार में घुसके गोपीनाथ के तरफ मुड़ल ।"गोपी !
.....""श्शऽऽऽऽऽ ...!" गोपीनाथ होंठ पर हाथ रखके मौन रहे के इशारा कइलक
।"कुच्छो मत बोल । पहिले हुआँ जाके परिस्थिति के जाँच कइल जाय ।"दयानन्द
कुछ कहे के प्रयत्न कर रहल हल, लेकिन चुप हो गेल । खिड़की के बाहर देखते
चुपचाप बइठल रहल ।कार नर्सिंग होम पहुँचला पर ड्यूटी डॉक्टर सुनील दौड़के
कार के पास आल ।"कोय चिन्ता के बात नयँ हइ, सर । I think she is heavily
drugged (लगऽ हइ, उनका जादे बेहोशी के दावा देल गेले ह ) । अभी तक होश नयँ
अइले ह ।""Very fine (बहुत अच्छा) । हम देखऽ हिअउ ।"दयानन्द कार से उतरके
V.I.P. वार्ड के तरफ दौड़के गेल । गोपीनाथ ओक्कर पीछे-पीछे गेल ।वार्ड में
रश्मि पलंग पर आँख मूँदके सो रहल हल । एगो नर्स बगल में बइठल हल ।नर्स आउ
ड्यूटी डॉक्टर दूनहूँ के बाहर जाय के इशारा कइलक । उनकन्हीं के गेला के बाद
रश्मि के पास स्टूल पर बैठ गेल ।रश्मि शान्त निद्रा में देखाय दे रहल हल
।दयानन्द के दिल जोर-जोर से धड़क रहल हल ।हाथ पकड़के नाड़ी के परीक्षा कइलक
। नाड़ी सामान्य स्थिति में हल ।दयानन्द के हाथ काँप रहल हल । ई हस्त
स्पन्दन के रोके के ऊ शत प्रयत्न कइलक ।ओक्कर दृष्टि अचानक कुछ देखाय दे
रहल वस्तु पर गेल । ओकर आँख चमक उठल आउ ऊ आगे झुकके देखलक । साँस तेज हो
गेल हल ।"माइ गॉड (हे भगवान) !" - अइसन उद्गार प्रकट करके जल्दी-जल्दी उठके
बाहर गेल । जब ऊ वापस आल त ओक्कर हाथ में लम्बाई मापे के स्केल हल ।दयानन्द
स्केल के रश्मि के दहिना हाथ के टुट्टल अंगुरी पर रखके लम्बाई नापलक । नापे
बखत दयानन्द के अंगुरी काँप रहल हल ।अचानक ओक्कर मुँह से चीख निकल पड़ल
।"माइ गॉड (हे भगवान) ! हम्मर रश्मि मिल गेल ! हीआँ देख । अंगुरी के लम्बाई
दू सेंटीमीटर ! थैंक गॉड ! रश्मि हमरा फेर मिल गेल !" - अइसे चिल्लइते
ओक्कर गरदन के गले लगाके गाल आउ निरार पर चुम्बन के बौछार कर देलक । पागल
नियर रोवे लगल ।गोपीनाथ के आँख में भी आँसू आ गेल । ऊ अपने आप बोल उठल
।"दया ! अइसन होवे, ओहे ल तो तोर हाथ से ई नाटक करवइलिअउ ! तोर रश्मि से
ओक्कर जयदाद लिखवा लेवे के झूठ बात बतावे पर कपटी लोग के ई कुतन्त्र खुलके
सामने आल ! असली रश्मि के राते में लाके बंगला के कम्पाउण्ड के अन्दर
फेंकके भाग गेते गेल !"दयानन्द उठके गोपीनाथ के बाँह पकड़के आलिंगन करके
सिर रखके सिसक-सिसकके मूक रोदन करते बीच में बोलल ।"तोर तन्त्र अब समझ में
अइलउ, गोपी ! कइएक जनम तक हम तोर ई ऋण के चुका नयँ पइवउ ! थैंक यू ....
थैंक यू .... थैंक यू .... थैंक यू वेरी मच !"गोपीनाथ प्यार से ओक्कर पीठ
सहलइलक ।