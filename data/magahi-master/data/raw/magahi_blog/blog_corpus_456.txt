अदरा के पानी में बेंग निकलके गाँव के बधार में उछिले लगल हल से
गुड़कइत-गुड़कइत जाके डुबकी मार देलक । अब ओकरा जमीन पऽ के पानी के जरुरते
का हे ? मिसिर जी के पतरा के चार आढ़त पानी में तीन आढ़त तऽ समुंदरे में पर
गेल, आधा आढ़त नदी-पहाड़ सोख लेलक तऽ जमीन पऽ आधा आढ़त से का होइत ? गिरहत
सावने से आसिन तक अकास दने टकटकावइत रह गेलन । पानी के एको बून टपके के नाव
न लेलक । काँस फुलाके बरखा अपन बुढ़ारी के खबर जना देलक । धोबनी चिरई पोछ
हिलावइत गोबर के ढेरी भिजुन फुदके लगल । आसिन के धूरी में गरवइया लोटे लगल
। भर भादो मेहरारुन के चउहट गावइत-गावइत घेघा में काँटा उखड़ गेल । देवीथान
खीर खिअवते-खिअवते गिरहथ लोग परसान हो गेलन । देवकुंड के महादे जी के दूध
में डूबावल गेल । बाकि बरखा जे रुसल से जिद्दी नायिका नियन नहिये मानल ।
गिरहथ हार-दाव देखके परहे नियन निसु हो गेलन आउ दुर्गापूजा के तइयारी में
भारी मन से लग गेलन तइयो ओहनी के अंतिम असरा लगल हल कि हथिया टपक जाय तऽ
बिहन-बाल आउ गवत पानी भर तो पोरा घास हो जायत ।******** Incomplete
********