मगही आउ हिन्दीलेखक - मोहनलाल महतो 'वियोगी' (1899-1990)लोग पूछ बइठऽ हथ कि
जब हिन्दी के विरोधी ढेर-सा भासा खड़ा हथ तब मगही के खड़ा करके एगो आउ
विरोधी काहे बढ़ावल जाय !बात असल में ई हे कि भासा के अप्पन प्रकृति होवऽ
हे, शब्द के चिंतनधारा के, अभिव्यक्ति के । ई विचार से हिन्दी आउ मगही के
प्रकृति में कोई विरोध न हे, बलुक ई कहल जाय कि दुन्नों में बड़ी मेल हे तो
जादे ठीक होयत । ई मेल के ओज्जह से हिन्दी आउ मगही एक दूसर के मदत कर सकऽ
हे, अनहित इया विरोध नऽ । मानली कि हमर प्रकृति ठंढा के हे, तऽ गरम तासीर
के चीज विकार पैदा कर देत । मगही, भोजपुरी, अवधी, ब्रजभासा इत्यादि के
प्रकृति हिन्दी के प्रकृति से मेल खा हे, ई से ई सब भासा हिन्दी के साधके
हो सकऽ हे, बाधक नऽ । अगर अवधी आउ ब्रजभासा के कवि तुलसी आउ सूर के हम
हिन्दी के कवि कह के पढ़ऽ ही आउ एकरा से हिन्दी के कुछ अनहित न होय तो भला
मगही के भी हिन्दी के साथ पढ़े से हिन्दी के अनहित कइसे होयते ई बात हमरा
समझ में न आवे । मैथिली, बंगला इत्यादि के हम मिश्रित (फेंटुआ) प्रकृति के
मानऽ ही; ई सब हिन्दी के आधे साधक हो सकऽ हथ, पूरा नऽ । मगही के प्रकृति
हिन्दी से मिलऽ-जुलऽ हे, ओकर अध्ययन से हिन्दी के समृद्धिये होयते, ऐसन हम
मानऽ ही ।हाँ, एगो समस्या हे कि कुछ हिन्दी शब्द के मगही रूप से पढ़ुआ लोग
के भरम पैदा हो सकऽ हे । बाकी हियाँ भी अगर तनी-सा वैज्ञानिक दृष्टिकोण
अपनावल जाय तो कोई गड़बड़ी न होय । शब्द के व्यवहार के स्वीकृति जन-प्रवाह
दे हे, भासाशास्त्री लोग के देल शब्द जन-प्रवाह में न आ सके । जइसे
'लगाव-बझाव' मगही शब्द के भाव हिन्दी में कुछ दोसर हे आउ मगही मुहावरा
'लगउनी-बझउनी' के भाव जन-प्रवाह में कुछ दोसर । दुन्नों के माने में बड़ी
तफरका हो जा हे । तब नियम ई बनावे के चाही कि जन-प्रवाह में जउन शब्द के जे
रूप जउन भाव में चालू हो गेल हे ओकरे मगही में लेवे के चाही आउ जेकर चलन
अभी न होयल हे ओकर शुद्ध तत्सम रूप लेवे के चाही । अपना मन से शब्द के
गढ़नई में न लगे के चाही । अगर तत्सम शब्द के मगही में जगह न देम तो मगही
भासा समरथहीन भासा कहल जायत । उच्चारण आउ लिखावट में भेद रहऽ हे आउ एकरा से
कोई हानि न हे, बलुक भासा में एकरूपई लावे ला ई बड़ी जरूरी हे । मगही में
भी एकरूपई लावे ला लिखावट आउ बोली में थोड़ा-मना कहीं-कहीं फरक करे पड़े तो
हरज न माने के चाही ।["मागधी विधा विविधा" (विविध विधा में स्तरीय मगही
लेखन के परिचायक एगो संकलन); खण्ड-१: मगही गद्य साहित्य; सम्पादक -
हरिश्चन्द्र प्रियदर्शी, मगध संघ प्रकाशन, सोहसराय (नालन्दा); १९८२; कुल
पृष्ठ ४+१४२+२; ई लघु निबन्ध पृ॰१ पे छपले ह ।]