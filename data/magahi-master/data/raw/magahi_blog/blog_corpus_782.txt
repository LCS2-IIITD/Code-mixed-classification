दृश्य-7(ओहे सब, पुलिस चीफ़ आउ पुलिस के सिपाही)पुलिस चीफ़ - अपने के बधाई
देवे में आउ अनेक वर्ष के समृद्धि के शुभकामना देवे में, तत्रभवान्
उच्चकुलीन, हम सम्मानित अनुभव करऽ हिअइ ! मेयर- धन्यवाद, धन्यवाद ! बैठ जाय
लगी निवेदन करऽ हिअइ, भद्रजन ! (अतिथि लोग बैठ जा हका ।)आम्मोस फ़्योदरोविच
- लेकिन किरपा करके बताथिन, अंतोन अंतोनोविच, कइसे ई सब शुरू होलइ, सब कुछ,
मतलब ई घटनाचक्र (course of the affair) । मेयर - घटनाचक्र विलक्षण हलइ - ऊ
खुद्दे व्यक्तिगत रूप से प्रस्ताव रखलथिन ।आन्ना अंद्रेयेव्ना - बहुत
सम्मानजनक आउ अत्यंत परिष्कृत रूप में । सब कुछ अत्यंत सुंदर ढंग से
बोललथिन । बोलऽ हथिन - "हम, आन्ना अंद्रेयेव्ना, बस खाली अपने के गुण के
सम्मान के चलते ई करऽ हिअइ ..." आउ अत्यंत उदार सिद्धांत के एतना उत्तम,
शिष्ट व्यक्ति ! "की अपने विश्वास करथिन, आन्ना अंद्रेयव्ना, हमर जीवन एक
कोपेक (कौड़ी) के नयँ हइ; हम खाली ई कारण से ई सब करऽ हिअइ कि हम अपने के
दुर्लभ गुण के आदर करऽ हिअइ ।"मारिया अंतोनोव्ना - ओह, माय ! ई तो ऊ हमरा
से बोल रहलथिन हल ।आन्ना अंद्रेयेव्ना - रुक, तोरा कुच्छो नयँ मालुम हउ आउ
जेकरा से तोरा लेना-देना नयँ हउ ओकरा में टाँग नयँ अड़ाऽ ! "हम, आन्ना
अंद्रेयेव्ना, आश्चर्यचकित हिअइ ..." ऊ अइसन खुशामद भरल शब्द के झड़ी लगा
देलथिन ... आउ जब हम कहे लगी चहलिअइ - "हम अइसन सम्मान के आशा करे के साहस
नयँ कर सकऽ हिअइ" - त ऊ अचानक अपन टेहुना के बल गिर गेलथिन आउ अत्यंत उदार
ढंग से बोललथिन – "आन्ना अंद्रेयेव्ना, हमरा सबसे अभागल नयँ बनाथिन ! हमर
भावना के उत्तर देवे लगी सहमत हो जाथिन, नयँ तो हम अपन जीवन के मौत से अंत
कर लेबइ ।"मारिया अंतोनोव्ना - सचमुच, माय, ऊ हमरा बारे एहे बात कहलथिन हल
।आन्ना अंद्रेयेव्ना - हाँ, सचमुच ... तोरो बारे होतउ, हम ई बात के
अस्वीकार नयँ करऽ हिअउ ।मेयर - आउ ई तरह हमन्हीं के भयभीत भी कर देलथिन -
बोललथिन, कि ऊ खुद के गोली मार लेथिन । "खुद के गोली मार लेबइ, खुद के गोली
मार लेबइ !" - बोललथिन ।कइएक दर्शक - की कहऽ हथिन ?!आम्मोस फ़्योदरोविच (जज)
- अरे बाप !लुका लुकीच (अनुदान संस्था के न्यासी) - ई तो बस भाग्य के खेल
हलइ ।अरतेमी फ़िलिप्पोविच - भाग्य नयँ, प्यारे, भाग्य - ई तो पेरू पक्षी हइ;
हमर सेवा के कारण अइसन फल मिललइ । (स्वगत) एकरा नियन सूअर हमेशे अपन मुँह
से भाग्य के बात करऽ हइ !आम्मोस फ़्योदरोविच - अगर अपने चाहथिन, अंतोन
अंतोनोविच, त हम अपने के ऊ कुत्ता बेचे लगी तैयार हिअइ, जे अपने खरदे लगी
चाहऽ हलथिन ।मेयर - नयँ, हमरा अभी कुत्ता से कोय मतलब नयँ ।आम्मोस
फ़्योदरोविच - अच्छऽ, ऊ नयँ चाहऽ हथिन, त दोसर कुत्ता के बारे हमन्हीं सहमत
हो सकऽ हिअइ ।कोरोब्किन के पत्नी - आह, आन्ना अंद्रेयेव्ना, हम अपने के
सौभाग्य पर केतना खुश हिअइ ! अपने कल्पना नयँ कर सकऽ हथिन ।कोरोब्किन - की
हम जान सकऽ हिअइ, कि अभी विशिष्ट अतिथि काहाँ हथिन ? हमरा सुन्ने में अइलइ,
कि ऊ कोय कारण से प्रस्थान कर चुकलथिन हँ ।मेयर - हाँ, ऊ एक दिन लगी बहुत
महत्त्वपूर्ण काम से प्रस्थान कइलथिन ।आन्ना अंद्रेयेव्ना - अपन चाचा के
पास, आशीर्वाद लेवे खातिर ।मेयर - आशीर्वाद लेवे खातिर; लेकिन कल्हिंएँ ...
(छींक दे हका) (एक स्वर में "शतं जीवऽ" निकस जा हइ ।) बहुत आभारी ! लेकिन
कल्हिंएँ वापिस ... (छींक आ जा हइ) । (फेर से "शतं जीवऽ" के समवेत स्वर;
सामान्य शोरगुल के अपेक्षा आउ अलग अवाज जादे निम्मन से सुनाय पड़ऽ हइ
:)पुलिस चीफ़ के (अवाज) - तत्रभवान् उच्चकुलीन के निम्मन स्वास्थ्य के कामना
! बोबचिन्स्की के - सो बरस आउ बोरा भर सोना के सिक्का !दोबचिन्स्की के -
भगमान एकरा बढ़ाके चालीस के चालीस गुना कर दे !अरतेमी फ़िलिप्पोविच के -
(स्वगत) तोर सत्यानाश होवउ !कोरोब्किन के पत्नी के - (स्वगत) तोरा शैतान
पकड़उ !मेयर - हार्दिक धन्यवाद ! आउ अपनहूँ सब खातिर हमरा तरफ से ओहे कामना
!आन्ना अंद्रेयेव्ना - हमन्हीं के अब पितिरबुर्ग में रहे के इरादा हइ । आउ
हियाँ परी, स्वीकार करऽ हिअइ, हावा ... बहुत गँवारू हइ ! ... स्वीकार करऽ
हिअइ, बहुत अप्रिय हइ ... आउ अइकी हमर पति भी ... ऊ हुआँ जेनरल के रैंक
प्राप्त करथिन ।मेयर - हाँ, हम स्वीकार करऽ हिअइ, भद्रजन, शैतान पकड़े, हमरा
जेनरल बन्ने के बहुत मन करऽ हइ ।लुका लुकीच - आउ भगमान ई प्राप्त करे दे
!रस्ताकोव्स्की - इंसान से असंभव हइ, लेकिन भगमान के तरफ से संभव हइ
।आम्मोस फ़्योदरोविच - बड़गर जहाज लगी जादे गहरा पानी के जरूरत होवऽ हइ ।
अरतेमी फ़िलिप्पोविच - आउ सेवा के अनुसार सम्मान ।आम्मोस फ़्योदरोविच -
(स्वगत) ई तो विचित्र बात होतइ, जब वास्तव में इनका जेनरल बना देवल जइतइ!
इनका तो जेनरल बनावल जाना गाय पर जीन रक्खे के समान होतइ ! खैर, भाय, हियाँ
तक पहुँचना अभियो दूर के गीत हको । हियाँ तो तोरा से जादे योग्य लोग हथिन,
लेकिन अभियो तक जेनरल नयँ बन पइलथिन ।अरतेमी फ़िलिप्पोविच - (स्वगत) शैतान
पकड़इ, ई तो अभिए से जेनरल बन्ने लगी तैयार हइ ! आउ केऽ जानऽ हइ, हो सकऽ हइ,
बनियो जाय । वास्तव में एकरा तो काफी ऐंठी हइ, एकरा तो शैतान भी नयँ पकड़तइ
। (ओकरा दने मुखातिब होते) तब, अंतोन अंतोनोविच, हमन्हिंयों के नयँ भुलाथिन
।आम्मोस फ़्योदोरोविच - आउ अगर कुछ हो जाय, मसलन कोय मामले में जरूरत, त
हमन्हीं के सुरक्षा से इनकार नयँ करथिन ! कोरोब्किन - अगले साल अपन बेटवा
के सरकारी सेवा लगी रजधानी ले जइबइ, त अनुग्रह करथिन, ओकरा अपन संरक्षण में
रखथिन, अनाथ खातिर एगो पिता नियन बरताव करथिन । मेयर - हम अपन तरफ से तैयार
हिअइ, प्रयास करबइ ।आन्ना अंद्रेयरव्ना - तूँ, अन्तोशा, हमेशे वादा करे लगी
तैयार रहऽ हो । सबसे पहिले तो ई बात के बारे सोचे के फुरसत नयँ मिलतो । आउ
ई कइसे संभव हइ आउ काहे लगी खुद पर अइसन वादा के बोझ लेवे के चाही ?मेयर -
काहे, प्रिये ? कभी-कभी तो संभव हइ ।आन्ना अंद्रेयेव्ना - वास्तव में संभव
हको तोहरा लगी, लेकिन हरेक ऐरा गैरा नत्थू खैरा लगी तो अपन संरक्षण प्रदान
नयँ कर सकऽ हो ।कोरोब्किना के पत्नी - सुनते गेलथिन, हमन्हीं के साथ कइसन
व्यवहार करऽ हथिन ?एगो महिला अतिथि - हाँ, ऊ हमेशे अइसने हलथिन; हम उनका
जानऽ हिअइ - टेबुल भिर मुझीक (देहाती/ किसान) के बैठाहो, त ऊ अपन गोड़ एकरा
पर रख देतो ... सूची पिछला अगला