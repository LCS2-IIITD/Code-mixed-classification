दृश्य-15(ओहे सब, आउ मेयर)मेयर - (जल्दीबाजी में, हँफते प्रवेश) महामहिम !
हमरा बरबाद नयँ करथिन ! बरबाद नयँ करथिन !ख़्लिस्ताकोव - की बात हइ ?मेयर -
व्यापारी सब महामहिम से शिकायत करते गेलइ । मान-सम्मान के साथ हम विश्वास
देलावऽ हिअइ कि जे ओकन्हीं कहऽ हइ ओकरा में आधो सच नयँ हइ । ओकन्हीं खुद्दे
लोग के धोखा देते जा हइ आउ तौल में कमती देते जा हइ । सर्जेंट के पत्नी
अपने के सामने झूठ बोललइ, कि हम्मे ओकरा पर कोड़ा बरसइलिअइ । ऊ झूठ बोलऽ हइ,
भगमान कसम, झूठ बोलऽ हइ । ऊ खुद के कोड़ा लगइलकइ ।ख़्लिस्ताकोव - भाड़ में जाय
सर्जेंट के घरवली - हमरा ओकरा से कुछ लेना-देना नयँ !मेयर - नयँ विश्वास
करथिन, नयँ विश्वास करथिन ! ई लोग अइसन मक्कार हइ ...ओकन्हीं पर तो एतना
बड़गर बुतरुओ नयँ विश्वास करऽ हइ । ओकन्हीं के तो ई पूरा शहर जानऽ हइ कि
झूठा हइ । आउ मक्कारी के बारे तो हम ई कहे के जुर्रत करऽ हिअइ कि ई सब अइसन
मक्कार हइ कि जइसन ई दुनियाँ भर में नयँ होतइ ।आन्ना अंद्रेयेव्ना - की
तोहरा मालुम हको कि इवान अलिक्सांद्रोविच हमन्हीं के कइसन सम्मान देब करऽ
हथिन? ऊ हमन्हीं के बेटी के हाथ माँगब करऽ हथिन ।मेयर - की ! की ! ... तूँ
होश में नयँ हकऽ, प्यारी माँ ! नराज नयँ होथिन, महामहिम - ई दिमाग से जरी
कमजोर हइ, अइसने एकर मइयो हलथिन ।ख़्लिस्ताकोव - हाँ, सच में हम हाथ माँगब
करऽ हिअइ । हम प्रेमासक्त हो गेलिए ह ।मेयर - हमरा तो विश्वास नयँ होवऽ हइ,
महामहिम !आन्ना अंद्रेयेव्ना - लेकिन जब ऊ तोहरा कह रहलथिन हँ ?ख़्लिस्ताकोव
- हम अपने साथ मजाक में नयँ बात करब करऽ हिअइ ... हम प्यार में पागल हो जा
सकऽ हिअइ।मेयर - हमरा तो विश्वास करे के हिम्मत नयँ होवऽ हइ, अइसन सम्मान
के हम लायक नयँ हिअइ ।ख़्लिस्ताकोव - लेकिन अपने अगर मारिया अंतोनोव्ना के
हाथ देवे लगी सहमत नयँ होवऽ हथिन, त शैताने के मालुम कि हम की कर बैठबइ
...मेयर - हमरा तो विश्वास नयँ होवऽ हइ । हमरा साथ महामहिम मजाक करब करऽ
हथिन !आन्ना अंद्रेयेव्ना - ओह, वास्तव में कइसन बेवकूफी हको ई ! लेकिन जब
तोहरा समझा रहलथिन हँ तइयो ?मेयर - हमरा विश्वास नयँ होब करऽ हके
।ख़्लिस्ताकोब - हमरा दे देथिन, दे देथिन ! हम हताश व्यक्ति हिअइ, हम कुछ भी
करे के फैसला कर सकऽ हिअइ - जब खुद के गोली मार लेबइ, त अपने के कोर्ट में
घसीटल जइतइ ।मेयर - ओह, हे भगमान ! हम तो, भगमान कसम, न तो आत्मा से आउ न
शरीर से दोषी हिअइ । कृपया नराज नयँ होथिन ! अपने के जइसन मर्जी हइ, ओहे
करथिन ! हमरा तो, सचमुच, अभी सिर में ... हमरा तो खुद्दे नयँ मालुम, कि कीऽ
होब करऽ हइ । अभी तो हम अइसन बेवकूफ बन्नल हिअइ, जइसन कभियो नयँ
हलिअइ।आन्ना अंद्रेयेव्ना - अच्छऽ, त आशीर्वाद देहो !(ख़्लिस्ताकोव आउ
मारिया अंतोनोव्ना पास अइते जा हइ ।)मेयर - दुन्नु के तो भगमान आशीर्वाद
देथुन, आउ हम तो दोषी नयँ ।(ख़्लिस्ताकोव मारिया अंतोनोव्ना के चुंबन ले हइ
।) मेयर – (ओकन्हीं दने तक्कऽ हका ।) हे शैतान ! ई तो वास्तव में! (अपन आँख
पोंछऽ हका ।)दुन्नु एक दोसरा के चुंबन ले रहला ह ! ओह भगमान, दुन्नु एक
दोसरा के चुंबन ले रहला ह ! सचमुच के वागदत्त ! (खुशी से उछलते चीख पड़ऽ हका
।) ए अंतोन ! ए अंतोन ! ए मेयर ! देख, की हो रहलो ह ! सूची पिछला अगला