लघुकथाकार - डॉ॰ सी॰ रा॰ प्रसादस्कूटर पर सवार एगो पति-पत्नी जाइत हलन ।
पीछे से एगो कार वाला रगड़ते पार हो गेल । दुन्नो फेंका गेलन । स्कूटर
डैमेज हो गेल । पति के ठेहुना फूटल, शर्ट-पैंट रगड़ा के फट गेल । पत्नी के
सलवार-समीज फट गेल । कमर-पीठ में चोट लगल । खून भी बहइत हल ।दू गो राहगीर
मिल के रोड पर फेंकायल जोड़ी के उठा के सामने वला मंदिर के सीढ़ी पर बइठा
देलन । दुन्नो दरद से कराह रहलन हल ।एही बीच उनकर मोबाइल पर फोन आयल । पति
कराहइत फोन रिसीव कैलन - 'हलो !''जमीन खरीदे ला बात करे खातिर आज चलबऽ ?''न
हो पंकज । आज स्कूटर पर हम्मर एक्सीडेंट हो गेलक ।''जादे चोट हवऽ का ? आ
जइयो ?''न हो ! अइसे नाक-थोथुन टूट गेल हे । बाकि आवे के जरूरत न हई ।''एही
से न कहऽ हिवऽ कि कार खरीद लऽ ! जाड़ा-गरमी-बरसात, हर मौसम में अराम रहतवऽ
। दुपहिया में बैलेंस मिलऽ हई ? ठोकर लगते फेंका जयबऽ ।'घायल पति फोन काट
के जेभी में रख लेलक । फोन पर मिलल सलाह जरल पर नीमक जइसन परपराय लगल ।
कातो एम॰बी॰ए॰ पास नौजवान साठ हजार के महीना कमा हे । बाकि कब, कहाँ, का
बोले के चाही, ई पढ़ाई कब होयत ?[मगही मासिक पत्रिका "अलका मागधी",
बरिस-१५, अंक-११, नवम्बर २००९, पृ॰१२ से साभार]