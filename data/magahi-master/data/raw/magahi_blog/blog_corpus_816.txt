दृश्य-10(मेयर, ख़्लिस्ताकोव, दोबचिन्स्की)मेयर - अब अपने हमन्हीं के शहर के
कुछ संस्था के मुआइना करे लगी चाहथिन - जइसे कि अनुदान संस्था आदि
?ख़्लिस्ताकोव - हुआँ परी देखे लायक की हइ ?मेयर - ई देखथिन, कि हमन्हीं
हियाँ काम-काज कइसे चल्लऽ हइ ... व्यवस्था कइसन हइ ...ख़्लिस्ताकोव - बहुत
खुशी से, हम तैयार हिअइ । (बोबचिन्स्की दरवाजा से अपन सिर चिपका ले हइ ।)
मेयर - अगर अपने के इच्छा होवइ, त हुआँ से जिला स्कूल भी चलल जा सकऽ हइ, ई
देखे लगी कि हमन्हीं हीं ज्ञान-विज्ञान के विभिन्न विषय के कइसन सुव्यवस्था
के साथ पढ़ावल जा हइ ।ख़्लिस्ताकोव - बहुत अच्छा, बहुत अच्छा ।मेयर - बाद
में, अगर अपने के पसीन पड़इ त जेल आउ लोकल कैदखाना में भेंट देल जा सकऽ हइ -
देखथिन कि हमन्हीं हीं अपराधी लोग के कइसे रक्खल जा हइ । ख़्लिस्ताकोव -
लेकिन जेल काहे लगी ? एकरा से बेहतर तो हमन्हीं अनुदान संस्था के मुआइना
करते जइबइ।मेयर - जइसन अपने के मर्जी । अपने के की इच्छा हइ - अपन खुद के
गाड़ी में कि हमरा साथ द्रोश्की (एक चाहे दू सीट वला उपरे दने खुल्लल
घोड़ागाड़ी) में चलथिन ?ख़्लिस्ताकोव - जी हाँ, बेहतर हम अपने के साथ द्रोश्की
में जइबइ ।मेयर - (दोबचिन्स्की से) प्योत्र इवानोविच, अपने लगी अब जगह नयँ
हइ ।दोबचिन्स्की - कोय बात नयँ, हम इंतजाम कर लेबइ ।मेयर - (धीमे स्वर में,
दोबचिन्स्की से) सुनथिन - अपने दौड़ल जाथिन, जेतना तेजी से हो सकइ आउ ई दू
गो नोट सौंप देथिन - एक अनुदान संस्था में ज़िमल्यानिक के, आउ दोसरा हमर
श्रीमती जी के । (ख़्लिस्ताकोव से) की हम अपने के उपस्थिति में अपन पत्नी के
एक लाइन लिक्खे लगी अनुमति लेवे के निवेदन कर सकऽ हिअइ, कि ऊ आदरणीय अतिथि
के स्वागत लगी तैयारी कर सकथिन ?ख़्लिस्ताकोव - लेकिन काहे लगी ? ... खैर,
अइकी रोशनाई हइ, खाली कागज - हमरा मालूम नयँ ... की ई बिल पर काम चल सकऽ हइ
?मेयर - हम एकरे पर लिख लेबइ । (लिक्खऽ हका आउ साथे-साथ बड़बड़ा हका ।) आउ
अइकी देखवे करबइ कि नश्ता आउ एगो छोटगर लेकिन मोटगर बोतल के बाद की गुल
खिल्लऽ हइ ! हमन्हीं हीं देशी ठर्रा हइ - देखे में जादे नयँ लगऽ हइ, लेकिन
एगो हाथी के गोड़ थरभसाके उलट देतइ । खाली हमरा ई जाने के हइ कि ऊ केऽ हइ आउ
हमरा खुद के ओकरा से केतना हद तक बचावे के जरूरत हइ । (लिखना समाप्त कइला
पर दोबचिन्स्की के दे हका, जे दरवाजा भिर जा हइ, लेकिन एतने में दरवाजा
कब्जा निकस गेला से गिर जा हइ, आउ दोसरा दने से चुपके-चोरी अंदर के बातचीत
सुन रहल बोबचिन्स्की एकरे साथ फर्श पर पड़ जा हइ । सब कोय चिल्ला उठऽ हइ ।
बोबचिन्स्की उठ जा हइ ।)ख़्लिस्ताकोव - की बात हइ ? कहीं अपने के चोट तो नयँ
लगलइ ? बोबचिन्स्की - जी, कुछ नयँ, कुछ नयँ, कोय हानि नयँ, खाली नाक के
उपरे जरी सुन हलका चोट लगलइ ! हम ख़्रिस्तियान इवानोविच के हियाँ दौड़ल जइबइ
- जी, उनका पास बैंडेज हइ, ओकरा से ठीक हो जइतइ ।मेयर - (बोबचिन्स्की तरफ
फटकार के इशारा करते, ख़्लिस्ताकोव से) जी, ई कुछ नयँ हइ । हृदयपूर्वक
निवेदन करऽ हिअइ, चलल जाय । आउ अपने के नौकर के कहऽ हिअइ कि ट्रंक ले अइतइ
। (ओसिप से) प्यारे भाई, तूँ सब कुछ हमरा पास, मेयर के पास, लेके आवऽ - कोय
भी तोरा रस्ता बता देतो । हम हृदय से निवेदन करऽ हियो ! (ऊ ख़्लिस्ताकोव लगी
आगू रस्ता दे हका आउ ओकर पीछू-पीछू जा हका, लेकिन मुड़के, झिड़की के साथ
बोबचिन्स्की से बोलऽ हका) आउ तूँ ! आउ कोय दोसर जग्गह नयँ मिललो गिरे लगी !
आउ चल अइलऽ हुआँ, शैतान जाने काहे लगी । (बहरसी चल जा हका; उनकर पीछू
बोबचिन्स्की ।)(परदा गिर जा हइ ।) सूची पिछला अगला