[ कहताहर - गंगजली, ग्राम - बेलखरा, जिला - जहानाबाद ]एगो बाबा जी पहले-पहल
रोसगदी करावे ससुरारी गेलन । अपन रोसगद्दी (अउरत के) करा के चललन तो राह
में एगो नदी मिलल । नदी में पानी कम हल । कहार लोग पार हो गेलन आउ बाबा जी
अपन मेहरारू के साथ खा-पी के पार होय लगलन । अपने में कहलन कि हमनी दूगो तो
ही, नदी पार हो जाईं । जब नदी पार होवे लगलन तो कपड़ा ऊपर उठा लेलन । उहईं
पर एगो सिआर हल जे पड़िआइन के देखइत हल । पड़िआइन के दहिना जाँघ में सिआर
तिलवा देखलक आउ ऊ भी नदी के पार हो गेल । बाबा जी से कहलक कि ई हम्मर
मेहरारू हे । बाबा जी कहलन कि नऽ, ई हम्मर हे । दूनो लड़इत-लड़इत पंच के
पास फैसला ला गेलन । पंच सब एक जगह मिल के बाबा जी से पूछलन कि अप्पन अउरत
के कुछ चिन्हा बतावऽ । बाबा जी कहलन कि "हम बताईं, अभी पहिल ही तो रोसगद्दी
करौले जाइत ही !" पंच फिन सिअरवा से पूछलन कि "तोर मेहरारू के का खास
चिन्हा हउ ?" ऊ कहलक कि हमर मेहरारू के दहिना जाँघ में तिलवा हे । सिआर के
बात सुन के पंच लोग चिन्हा देखे ला एगो दाई के बोलौलन । दाई जाके एकान्त
में पड़िआइन के दहिना जाँघ देखलक आउ उहाँ तिलवा होवे के बारे में ठीक बतौलक
। पंच लोग फैसला सुनौलन कि ठीके ई मेहरारू सियरवे के हे । बाद में तीनों के
पंचलोग तीन कोठरी में बंद कर देलन तब तीनों रोवे लगलन । रोआई सुन के पंच
लोग बाबा जी से पूछलन कि तू काहे ला रोइत हऽ ? ऊ कहलन कि हम रोइत ही हम्मर
मेहरारू सिआर के मिल गेल । पंच जवाब पड़िआइन से रोवे के कारण पूछलन तो जब
देलन कि हम्मर पुरुष बाबा जी हलन से सिआर मिलला । फिन सिआर से रोवे के कारण
पूछलन आउ कहलन कि तू काहे ला रोइत हे ? तोरा तो मेहरारू मिलिए गेलो । बाबा
जी मेहरारू ला रोइत हथ, पड़िआइन पुरुष ला रोइत हथ । सिअरवा कहलक कि हम
तोहनी के इंसाफ ला रोइत ही कि सिआर के मेहरारू कहीं अदमी हो हे ?