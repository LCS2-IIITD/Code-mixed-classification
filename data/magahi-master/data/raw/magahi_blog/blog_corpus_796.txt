दृश्य-9(ख़्लिस्ताकोव, आउ स्याही आउ कागज के साथ ओसिप)ख़्लिस्ताकोव - त देखऽ
हीं न, बेवकूफ, कि हमरा कइसे लोग खिलावऽ-पिलावऽ हइ आउ स्वागत करऽ हइ ?
(लिक्खे लगऽ हइ ।) ओसिप - हाँ, भगमान के किरपा ! लेकिन जानऽ हथिन, इवान
अलिक्सांद्रोविच ?ख़्लिस्ताकोव - (लिखते) की ?ओसिप - हियाँ से निकस जाथिन ।
भगमान कसम, समय हो चुकले ह ।ख़्लिस्ताकोव - (लिखते) ई तो बकवास हइ ! काहे
लगी ?ओसिप - अइसीं । भगमान ओकन्हीं के भला करे ! दू दिन मौज कर लेलथिन - अब
बहुत हो गेलइ । ओकन्हीं के साथ आउ लमगर अवधि तक की करना ? ओकन्हीं पर थूक
देथिन ! कोय दोसर कभी भी आ जा सकऽ हइ ... भगमान कसम, इवान अलिक्सांद्रोविच
! हियाँ के घोड़वन सब निम्मन हइ - बिजली के गति से जइतइ !...ख़्लिस्ताकोव -
(लिखते) नयँ, हमरा अभियो कुछ समय रहे के मन करऽ हइ । कल देखल जइतइ ।ओसिप -
हूँ, कल ! भगमान कसम, चलल जाय, इवान अलिक्सांद्रोविच ! लोग अपने के बड़गो
आदर देब करऽ हइ, लेकिन जानऽ हथिन, तइयो बेहतर होतइ कि जल्दी से जल्दी हियाँ
से प्रस्थान कर लेवल जाय - काहेकि सचमुच लोग अपने के कोय आउ समझ लेते गेलइ
... आउ पिताजी नराज हो जइथुन, कि एतना देर हो गेलइ। ओहे से, सचमुच, इज्जत
से भाग निकसना चाही ! आउ हियाँ ओकन्हीं उम्दा घोड़ा देते जइतइ ।ख़्लिस्ताकोव
- (लिखते) अच्छऽ, ठीक हउ । खाली ई पत्र पहिले लेके जा; एकर साथ-साथ यात्रा
पत्रक (traveling papers) भी लेते जा सकऽ हँ । आउ देख लीहँऽ, कि घोड़ा
निम्मन होवे ! कोचवान सब के कहिहँऽ, कि हम हरेक के चानी के एक-एक रूबल
देबइ; कि ओकन्हीं एगो सरकारी कुरियर नियन हाँकते जाय आउ गीत गइते जाय ! ...
(लिखना जारी रखते) हमरा लगऽ हइ, त्र्यापिचकिन हँसते-हँसते लोटपोट हो जइतइ
...ओसिप - सर, हम हिएँ के कोय अदमी के साथ ई भेज दे हिअइ, आउ बेहतर होतइ कि
खुद सब समान बाँधिअइ, ताकि समय बेकार में बरबाद नयँ होवे । ख़्लिस्ताकोव -
(लिखते) ठीक हउ । खाली मोमबत्ती लेके आ ।ओसिप - (बहरसी चल जा हइ आउ नेपथ्य
से बोलऽ हइ) ए, सुनना भाय ! ई पत्र डाकखाना लेके जाना, आउ पोस्टमास्टर के
कह देना, कि ई बिन भुगतान के स्वीकारल जाय; आउ बता देना, कि मालिक खातिर
तुरतम्मे सबसे निम्मन त्रोयका लावल जाय, कुरियर वला; आउ बता देना कि मालिक
डाक-शुल्क के भुगतान नयँ करथिन - बता देना कि पत्र सरकारी हइ । आउ सब कुछ
फुरती-फुरती होवे, नयँ तो मालिक नराज हो जइथिन। ठहर, पत्र अभियो तैयार नयँ
हइ । ख़्लिस्ताकोव - (लिखना जारी रखते) नयँ मालुम, काहाँ ऊ अभी रहऽ हइ -
पोच्ताम्त्स्कयऽ कि गोरोख़ोवयऽ रोड में ? ओहो बिन किराया चुकइले अकसर एक
फ्लैट छोड़के दोसरा फ्लैट में जाना पसीन करऽ हइ । अंदाज से पोच्ताम्त्स्कयऽ
रोड के पता लिख दे हिअइ । (पत्र के मोड़के ओकरा पर पता लिक्खऽ हइ ।)(ओसिप
मोमबत्ती लावऽ हइ । ख़्लिस्ताकोव पत्र के सील करऽ हइ । एतने में
देर्झिमोर्दा के अवाज सुनाय दे हइ - "ए दाढ़ी, काहाँ जाब करऽ हीं ? तोरा
बतावल जा रहलो ह, केकरो अंदर जाय के इजाजत नयँ ।") ख़्लिस्ताकोव - (ओसिप के
पत्र देके) हले ले, लेके जो ।व्यापारी लोग के अवाज - अंदर जाय देथिन, बाबू
! अपने हमन्हीं के अंदर जाय से नयँ रोक सकऽ हथिन - हम सब काम से अइते गेलिए
ह । देर्झिमोर्दा के अवाज - चल, चल ! केकरो से नयँ मिल्ले वला हथुन, सुत्तल
हथुन ।(शोर बढ़ जा हइ ।)ख़्लिस्ताकोव - हुआँ की बात हइ, ओसिप ? देख तो जरी,
कइसन शोर हइ । ओसिप - (खिड़की से नजर डालते) कुछ व्यापारी अंदर आवे लगी चाह
रहले ह, लेकिन सिपाही आवे नयँ दे हइ । ओकन्हीं कागज लहराब करऽ हइ - शायद
अपने से मिल्ले लगी चाहते जा हइ ।ख़्लिस्ताकोव - (खिड़की भिर अइते) की बात
हइ, प्रिय जन ?व्यापारी सब के अवाज - अपने के मेहरबानी खातिर अइते गेलिए ह
। हुजूर, अर्जी स्वीकार करे के औडर देथिन ।ख़्लिस्ताकोव - अंदर आवे देल जाय,
आवे देल जाय ! आ सकऽ हथिन । ओसिप, उनकन्हीं के कह देहीं - आ सकऽ हथिन ।
(ओसिप के प्रस्थान ।)ख़्लिस्ताकोव - (खिड़की से अर्जी ले हइ, ओकरा में से एगो
के खोलऽ हइ आउ पढ़ऽ हइ) "व्यापारी अब्दुलिन के तरफ से तत्र उच्चकुलीन (His
High Well-born), वित्त विभाग के लॉर्ड के सेवा में ..." ई तो शैताने के
मालुम कि ई की हइ - अइसन पदवी तो नयँ हइ ! सूची पिछला अगला