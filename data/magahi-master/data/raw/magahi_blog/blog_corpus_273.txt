कहानीकार - मुनिलाल सिन्हा, ग्राम-माछिल, डाक-पाई बिगहा, जिला-जहानाबादई तो
जानल बात हे कि हमरा हीं तेतीस करोड़ देवी-देवता के कल्पना करल गेल हे ।
एकरा में सूरज देव से लेके अग्नि, जल, पवन, अन्न आउ अइसने सब चीज हथ, जे
मनुष्य के कोई तरह से रच्छा आउ भलाई में लगल रहऽ हथ । भय से रच्छा के
कल्पना करिए के देवी-देवता के कल्पना करल गेल हे ।शक्ति ला देवी जी, बुद्धि
ला सरस्वती जी, गाँव-घर के निगरानी ला गोरइया डिहवार, डाक, फूल डाक, ईशरा
डाक, लहरा डाक, त घर के परिवार के रच्छा ला टिपउर, मनुस्देवा, बाबा बकतउर
आउ बराहदेव हथ ।ई सब देवतन के अलग-अलग तरह के भोजन हे । माँ काली ला भईंसा,
देवी जी ला पठिया, सरस्वती ला फल-फूल आउ मिष्टान्न, गोरइया आउ डाक ला
खस्सी-भेंड़ा, सूअर, मुर्गा, कबूतर, टिपउर ला खस्सी-भेंड़ा आउ डाक गोरइया के
तो खूनो पीए से जब तरास न जाय त अलगे से तपावन (दारू) देल जाहे, तब जाके
उनकर पियास बुझऽ हे ।खैर, ई सब के भोजन आउ खान-पान में तो कोई विशेषता न हे
कि जेकरा चलावे के जरूरत पड़े । बाकि हँ, हमरा हीं एगो देवता हथ, जिनकर भोजन
एगो विचित्र चीज हे । ई देवता हथ ढेलमरवा बाबा जी । से इनकर भूख मिटऽ हे दू
चार ढेला खाय पर । इनकर स्थान हे सड़क के बगल में इया अहरा-पइन के पीठ पर
जहाँ रहगीर के आवे जाय के आम रास्ता हे । त जे गेलन सेहि इनका एक ढेला देइए
के आगे बढ़लन । अगर न देतन आउ इनका बिना ढेला मारले आगे बढ़ गेलन, तो फिन
जयबऽ कहाँ ? ई आझ इया कल्ह एकर बदला लेइए के छोड़तन, काहे कि भूखले रह गेलन
। ढेले इनकर भोजन आउ नाश्ता हे आउ एही न मिलल, त ई अब खा हथ कउची ? ढेले खा
हथ आउ ऊ बिना ढेले देले चल गेलन त आझ न कल्ह उनका तो कुफल मिलवे करतइन
।ढेलमरवा बाबा छेमा भी कइसे कर सकऽ हथ ? इनकर पावने शक्ति एतना न तेज हे कि
मत कहऽ ! एही से तो ऊ आम रास्ता पर अप्पन आसन जमौले हथ कि हजार-पान सौ ढेला
रोज मिल जात, त चलऽ अप्पन भूखल लहालोट मिजाज एकदम शांत हो जात । स्थिर होके
रात में सुत गेलन आउ तीन बजे से मोसाफिर भाई के आवे के बाट जोहे लगलन । अब
अइसन भूखल-छछनइत आउ पित-पिताल हालत में इनकर भूख के नजर-अंदाज करके जे
गुजरे के जुर्रत करतन त उनका इया उनकर बाल-बच्चा के दूसरे दिन परेशान कर न
देतन ?हम्मर घर से पच्छिम एक किलोमीटर के दूरी पर एगो बड़का लहरा के पिण्ड
पर ई बाबा के स्थान हे, जहाँ ढेला के एगो छोटा पहाड़े खड़ा हे ।हमरा हीं से
पच्छिमे दू किलोमीटर पर 'मेन' गाँव में बूढ़वा महादे हथ । उनका भिर हर साल
फागुन तिरोस्ती के बिहानी होके एगो स्थानीय मेला लगऽ हे जेकर नाम हे
कोचामहादे इया कोचामठ के मेला । खूब कुस्ती भी होवऽ हे आउ कीर्तन आउ होली
भी होवऽ हे । सब सामान बिकऽ हे । औरत-मरद से तो मारे देह छीला हे । माने
चूँटी ससरे के इया तिल रखे के भी जगह न रहे ।एक बार के बात हे कि ओही मेला
में जाइत घड़ी जब अहरा पर चढ़ली हे त नजदीक में पहुँचे पर देखली कि दूगो
महिला ओजउने बाबा के एक-एक ढेला मारलन । फिन एक औरत अप्पन साल भर के लइका
के हाथ में एगो ढेला धरा के गोदी में लेलहीं कहलक - 'बाबू रे ! इनका पर
फेंक द ढेला ! ई ढेलमरवा बाबा जी हथिन ।'ढेला बुतरू से उनका पर फेंकवा देलन
। बाबा के भोजन हो गेल । औरत कह रहलन हे - 'इया ढेलमरवा बाबा जी ! एकरा
अपने नियन अजड़-अमर कर देहूँ कि हम्मर बाबू के अंगुरी भी न पिराय ।'एकर बाद
तीन आदमी जे हमरा से आगे-आगे जा रहलन हल, ओकरा में से दू गो नवयुवक एक-एक
ढेला बाबा के मारलन । एकर बाद जब न रहल गेल तब चालीस इया पैतालीस के जे हलन
से एक ढेला बगल से उठा के बाबा के कचाक से मार देलन । उनका साथे वाला एगो
लइका पूछ देलक - अपने भी ई सब के मानऽ ही ? हमनिए नियन अपने भी अईंटा ढेला
चलावऽ ही ?'उनकर जवाब हल - 'हँ जी, पढ़ लिख जाय से हम का अप्पन पूर्वज से भी
बढ़ गेली कि उनकर चलावल प्रथा छोड़ देईं ? का जानी का समझ के हमनी के पूर्वज
ई सब चला देलन हे । हम छोड़ीं काहे ?'हमहूँ ओखनिए के पीछे-पीछे चलल जाइत हली
। हमरा से न रहल गेल, से उनका से परिचय पूछ बइठली - 'अपने के कहाँ मकान हे
बाबू साहेब ?'जवाब देलन - 'मकान हे नालन्दा के खण्डहर के बगले एगो गाँव में
।''अपने कहूँ बाहर रहऽ ही ?''हँ, रहऽ हियो कलकत्ता । उहईं एगो महाविद्यालय
में राजनीति शास्त्र विभाग में प्रोफेसर हियो । ई लइकन हमरे शिष्य आउ
सम्बन्धी हथुन ।'एतना सुनइते हम तो एकदम गुम हो गेली । बतावऽ, ई एगो
प्रोफेसर हथ । कलकत्ता महानगर में रहऽ हथ आउ आधा उमर भी बीत गेलइन । न तो ई
कलकत्ता के संस्कृति आउ सभ्यता से कुछ सीखलन, न नालन्दा के पुरनका इतिहास
के इनका पर कोई असर भेल । न अप्पन उमर से कुछ सीखलन आउ न आझ के विज्ञान के
युग से कोई सीख लेलन । संसार जब मंगल ग्रह पर जाय के तइयारी कर रहल हे, त ई
नालन्दा के कोख में पैदा लेके देहात के ढेलमरवा बाबा जी पर ढेला फेंक के
अप्पन अमरता के वरदान ला घिघियाइत चलइत हथन ।अइसने एगो खगोल विद्या के
प्रोफेसर हलन । वर्ग में लइकन के पढ़ावऽ हलन कि पृथ्वी आउ सूर्य के बीच में
चन्द्रमा के पड़ जाय से सूर्यग्रहण लगऽ हे । आउ जब घरे आवऽ हलन त सूर्यग्रहण
लगे पर जल्दी-जल्दी स्नान करके दरब आउ जौ छू के दान करऽ हलन जे में जल्दी
से जल्दी सूर्य देव राहू से मुक्त हो जाथ ।त ई तो हे विज्ञान के युग । ई
केकरो प्रतीक्षा में ठहरल थोड़े रहत ? समय आउ ज्वार कोई के प्रतीक्षा कयलक
हे ? ऊ तो भाटा बन के घसकिए जात, आगे सरकिए जात । छूट जायम से हमनी न ! लोग
जयतन मंगल पर त हम हिअईं से गोड़ लाग लेम - 'दोहाई मंगल देव के, हमरा आउ
हम्मर बाल-बच्चा के उहईं रह के मंगल करिहऽ !एही सब सोचइते आउ छौ-पाँच करइते
'कोचामठ' पहुँच के ओकर रंगारंग प्रोग्राम में एकदम से रंग गेली । [मगही
मासिक पत्रिका "अलका मागधी", बरिस-३, अंक-४, अप्रैल १९९७, पृ॰१३-१४ से
साभार]