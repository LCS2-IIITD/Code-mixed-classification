- 12 -माम्बल में ऊ फ्लैट के कॉल बेल दबाके दयाल इन्तज़ार में खाड़ा हला ।
मोटगर लुंगी आउ गंजी पेन्हले सुब्रह्मण्य दरवाज़ा खोललका । पुलिस के देखके
अकचका गेला ।“अपनहीं सुब्रह्मण्य हथिन ?”“जी हाँ ।”“हम्मर नाम दयाल,
सब-इन्सपेक्टर । थोड़े स बात करे के हलइ ।”अन्दर बइठला । रसोई घर से बाहर
निकलल सुब्रह्मण्य के पत्नी अचरज से हुआँ अइला ।“श्रीमती मेनका मायावरम् से
मद्रास कब अइला हल ?”“परसूँ सुबह । कब्बन एक्सप्रेस में आल हल । अच्छा से
सोके माम्बल में बिना उतरले एगमोर में उतरके हुआँ से ऑटो करके आल हल ......
काहे ल पूछ रहलथिन हँ ?”“बतावऽ हिअइ । साँझ के ऊ काहाँ गेला हल ?”“बैंक के
परीक्षा देके आल हल । खाना खइलक । बात करते रहल । सात बजे निकलके गेल ।
‘मीनाम्बक्कम्’ में अप्पन सहेली से मिलके रात में उनके घर पर ठहरके सुबह
मायावरम् चल जाम’ - अइसन बतइलक हल । हीआँ से जाय घड़ी एक ठो ऑटो में गेल
।”“ओक्कर साथ में आउ कोय नयँ गेल ?”“ ‘जरूरत नयँ, हम चल जाम’ - अइसे बोलल
हल । बहुत साहसी लड़की हइ ।”“ऑटो स्टैंड में जाके चढ़ला हल कीऽ ?”“मालूम
नयँ सर । कौन ऑटो चढ़ल, ई हमरा मालूम नयँ ।”“आइ सी .... मीनाम्बक्कम् में
सहेली मतलब केऽ ?”“ई भी मालूम नयँ सर । ‘सहेली’ एतना कहलक हल । हमहूँ
पूछलिअइ नयँ । कल भी एहे बात कर रहलिये हल । ‘जमाना खराब हइ । मेनका के साथ
जायके चाही हल’ - ई बात । अखबार में प्रमिला नाम के वेश्या के आभूषण के
चलते हत्या हो गेल, ई खबर आल हल न । एकरा देखके एहे बात कहलिये हल ।”“ई
प्रमिला नयँ हइ, सर, बल्कि अपने के लड़की मेनका । .... ई फोटो देखथिन
।”समुद्र तट पर पड़ल लाश के मुख पर क्लोज़-अप लेल फोटो अप्पन पैंट के जेभी
से निकालके देखइलका ।“अगे मायँ ।” - चिल्लइते सुब्रह्मण्य उठके खड़ा हो
गेला, “ई तो हम्मर मेनका ही हइ, सर ! ई कीऽ हइ ? आँख अइसे .... ““हत्या हो
गेले ह !” - धीरे से दयाल बोलला । x x x x x x x x x x x “बइठके बतिआव
अविनाश । अप्पन गोड़ में चक्का लगाके अइसे भागते रहे से कइसे काम चलतउ ?” -
माय पूछलका ।बाहर निकलहीं वला हल अविनाश । माय के पास बइठ गेल ।“ले, बइठ
गेलिअउ । बात कीऽ हउ, बता ।”“तोर सस्सुर तीन मुहूर्त्त के दिन देखलथुन हँ ।
फोन पर बतइलथुन हँ । तोरा ओकरा में से कौन दिन अनुकूल होतउ, ई पूछलथुन हँ ।
तोरा कौन दिन पसन्द हउ, बता दे ।”ओक्कर माय कागज पर नोट कइल दिन के तारीख
देखइलका ।जुलाई 27; अगस्त 14; अगस्त 25 ।“ई सब कीऽ हइ माय ? आज 16 जुलाई ।
आज से एगारहे दिन में दिन देखलका ह । एतने में उनकर वश में हो जइतइ ? शादी
मतलब केतना सारा काम होवऽ हइ, ई कीऽ खिस्सा हइ !”“ऊ सब विचार तोरा काहे ल ?
‘चारे दिन में करऽ’ अइसन बतइलो पर लोग मदद करे वला हका उनका । धन बल हइ ।
तोरा 27 तारीख चल सकऽ हउ, त बोल । उनका हम सूचित कर दे हिअइ ।”अविनाश सोचे
लगल ।“कइल दू-दू हत्या से पार पा गेलूँ हँ । ओकरा में पकड़ाय के चान्स नयँ
। ... फिर भी शेषगिरि जी के दमाद बन्ने ल जेतना जल्दी सम्भव होवे, ओतने
हमरा ल अच्छा । उनका ल बहुत गौरव के बात हइ । शादी होला के बाद ई सब भूत के
अइला पर भी दमाद के छुटकारा नयँ मिल्ले वला केस के रफा-दफा कर देता ।”“ठीक
हउ माय, जुलाई 27 ..... हमरा मान्य हउ ।” - अविनाश बोलल ।मेनका के मौसी के
फ्लैट से उतरके दयाल ऊ रस्ता में खड़ा होके आसपास देखलका । थोड़हीं दूर पर
एक ठो ऑटो स्टैंड हलइ । दस-पनरऽ ऑटो खड़ी हलइ । चालक सब एक जौर होके गप-शप
में डुब्बल हला । एक अदमी राजकीय पत्रिका लेके जोर से पढ़ रहल हल ।दयाल ऊ
समूह के पास गेला । ऊ सब इनका देखलका । ऊपर उठइले लुंगी के कुछ लोग नीचे
उतार लेलका ।“हुआँ फ्लैट सब देखऽ हो ? हुआँ से परसूँ रात के एगो लड़की ऑटो
में गेल हल । क्रीम कलर के साड़ी पेन्हले हलइ । एक्के ठो जूड़ा बाँधले ।
हाथ में करिया रंग के हैंडबैग । शादीशुदा लड़की । तोहन्हीं में से कोय ऊ
लड़की के लेके गेलऽ हल ? अच्छा से सोचके उत्तर द । ऊ लड़की मीनाम्बक्कम्
गेल हल । मतलब एयरपोर्ट हइ न, हुआँ से एक ठो घर तरफ ।” - दयाल एक तुरी गला
ठीक करके पूछलका ।चालक सब एक दोसरा के मुँह देखे लगला आउ सोचे लगला ।“कहीं
नटराज तो लड़की के लेके नयँ गेल हल ? ‘आधे रस्ता में ऑटो खराब हो गेल हल ।
ऊ लड़की के बहुत दूर तक पैदल जाय पड़लइ; बेचारी ...’ - अइसन बता रहल हल न
!”“हो सकऽ हइ सर । कौन फ्लैट से ऊ लड़की आल, ई तो हम सबके मालूम नयँ । अपने
के बतावल जइसन साड़ी पेन्हके एगो लड़की अइले हल । लगऽ हइ, हाथ में बैग भी
हलइ । हम्मर नटराज ओरा लेके गेले हल । ओकरा पूछला पर ठीक-ठीक बतइतइ ।”“ऊ
काहाँ हका ?”“ग्राहक लेके गेले ह । अभी केतना समय होले ह ?”“चार बजले ह
।”“उनकर खाना के डब्बा हीएँ हइ । ऊ अभीयो खाना नयँ खइलका ह । ओहे से ऊ जरूर
अइता ।”अप्पन बाइक के खड़ा करके दयाल एरा से ओठंग के खड़ा-खड़ा सिगरेट पीते
नटराज के इन्तज़ार करे लगला ।