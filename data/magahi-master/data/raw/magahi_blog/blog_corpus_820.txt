दृश्य-6(ख़्लिस्ताकोव, ओसिप, बाद में बैरा)ख़्लिस्ताकोव - की बात हइ ?ओसिप -
खाना आ रहले ह ।ख़्लिस्ताकोव - (हथेली पर ताली बजावऽ हइ आउ कुरसी पर जरी उछल
जा हइ) ला रहले ह ! ला रहले ह ! ला रहले ह !बैरा - (प्लेट आउ नैपकिन के साथ
प्रवेश) मालिक ई अंतिम तुरी दे रहलथुन हँ ।ख़्लिस्ताकोव - हूँह, मालिक,
मालिक ... हम तोर मालिक पर थुक्कऽ हियो ! हुआँ की हइ ?बैरा - सूप आउ कबाब
।ख़्लिस्ताकोव - की, खाली दू कोर्स ?बैरा - जी ।ख़्लिस्ताकोव - कइसन बकवास हइ
! हमरा ई बरदास नयँ । तूँ ओकरा कह देहो - वास्तव में ई की हई ! ... ई बहुत
कम हइ ।बैरा - नयँ, मालिक के कहना हइ, कि एहो बहुत हइ । ख़्लिस्ताकोव - आउ
चटनी काहे नयँ हइ ?बैरा - चटनी नयँ हइ ।ख़्लिस्ताकोव - लेकिन काहे नयँ हइ ?
हम खुद्दे देखलिअइ, भनसाघर के पास से गुजरते बखत, कि हुआँ बहुत कुछ बनावल
जा रहले हल । आउ भोजनालय (डाइनिंग रूम) में आझ सुबह में दू गो मोटू सालमन
(एक प्रकार के मछली) आउ, आउ कुछ तो खा रहले हल ।बैरा - हाँ, ऊ तो हइ, लेकिन
शायद नयँ हइ ।ख़्लिस्ताकोव - कइसे नयँ हइ ?बैरा - नयँ हइ, बस ।ख़्लिस्ताकोव -
आउ सालमन, आउ मछली, आउ कटलेट ?बैरा - जी, ई सब ऊ लोग लगी हइ, जे कुछ जादे
इज्जतदार हथिन ।ख़्लिस्ताकोव - अरे बेवकूफ !बैरा - जी ।ख़्लिस्ताकोव - अरे
सूअर के बच्चे ... ओकन्हीं कइसे खइते जा हइ, आउ हम नयँ ? तोरा शैतान पकड़उ,
काहे नयँ हमहूँ ओइसीं खा सकऽ हिअइ ? की वास्तव में ओकन्हीं ओइसने अतिथि नयँ
हइ, जइसन कि हम्मे ?बैरा - ई तो पक्का हइ, कि ओकन्हीं ओइसन नयँ हथिन
।ख़्लिस्ताकोव - त कइसन हथिन ?बैरा - ई बात साफ हइ कि कइसन ! ई मालूम हइ कि
ओकन्हीं अपन बिल चुकावऽ हथिन ।ख़्लिस्ताकोव - बेवकूफ, हम तोरा से बहस करे
लगी नयँ चाहऽ हिअउ । (सूप ढारऽ हइ आउ खाय लगऽ हइ ।) ई कइसन सूप हइ ? तूँ बस
खाली पानी ई प्याली में डाल देलँऽ हँ - कोय स्वाद नयँ, खाली बदबू आवऽ हइ ।
हमरा ई सूप नयँ चाही, हमरा दोसरा दे ।बैरा - जी अच्छऽ, हम ले जा रहलिए ह ।
मालिक कहलथिन हल - अगर पसीन नयँ, त मत खाथिन ।ख़्लिस्ताकोव - (खाना के हाथ
से पकड़ते) नयँ, नयँ, नयँ ... रहे दे, बेवकूफ ! तोरा दोसरा लोग के साथ अइसे
व्यवहार करे के आदत हो चुकलो ह - लेकिन हम, भाय, अइसन नयँ हिअउ ! हमरा साथ
ओइसे व्यवहार करे के सलाह नयँ दे हिअउ ... (खा हइ ।) हे भगमान, कइसन सूप हइ
! (खाना जारी रक्खऽ हइ ।) हमरा लगऽ हइ, दुनियाँ के कोय अदमी अइसन सूप नयँ
खइलके होत - एकरा में तो मक्खन के बदले कइसनो पंख पैर रहले ह । (चिकेन के
काटऽ हइ ।) अरे-अरे-अरे, कइसन चिकेन हइ ! हमरा कबाब दे ! जरी सुन सूप रह
गेलो ह, ओसिप, ले ले । (कबाब के काटऽ हइ ।) ई कइसन कबाब हइ ? ई तो कबाब नयँ
हइ ।बैरा - त फेर कउची हइ ?ख़्लिस्ताकोव - ई तो शैताने के मालूम, कि ई की
हइ, बस खाली कबाब तो नयँ हइ । ई तो कुल्हाड़ी हइ, जेकरा झौंसलके ह, बीफ़ के
बदले । (खा हइ ।) धोखेबाज, बदमाश, हमरा की खिलइते जा हइ ! अइसन खाना के
एक्को कोर मारल जा हइ, कि जबड़ा पिराय लगऽ हइ । (अँगुरी से अपन दाँत पकड़ ले
हइ ।) नीच कहीं के ! ई तो मानूँ बिलकुल पेड़ के छाल हइ, जेकरा कइसूँ बाहर
नयँ निकासल जा सकऽ हइ ! अइसन खाना से तो हमर दँतवो कार हो जइतइ । धोखेबाज !
(नैपकिन से अपन मुँह साफ करऽ हइ ।) आउ कुछ नयँ हइ ?बैरा - नयँ ।ख़्लिस्ताकोव
- बदमाश ! नीच ! हियाँ तक कि कइसनो चटनी चाहे पेस्ट्री भी नयँ । कामचोर !
अतिथि सब के खाली लुट्टऽ हइ ।(साफ करके प्लेट वगैरह लेके बैरा के ओसिप के
साथ प्रस्थान ।) सूची पिछला अगला