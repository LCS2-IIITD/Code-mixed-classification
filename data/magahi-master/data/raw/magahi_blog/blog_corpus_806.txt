दृश्य-10(ओहे सब आउ ओसिप । सब कोय अँगुरी से इशारा करते ओकरा से मिल्ले लगी
दौड़ऽ हइ ।)आन्ना अंद्रेयेव्ना - हियाँ आवऽ, प्यारे ! मेयर - श्श ! ... की ?
की ? सुत्तल हथिन ?ओसिप - अभी तो नयँ, जरी-मनी अँगड़ाई ले हथिन ।आन्ना
अंद्रेयेव्ना - सुनऽ, तोर नाम की हको ?ओसिप - ओसिप, मैडम ।मेयर - (पत्नी आउ
बेटी से) बहुत हो गेलो, बहुत हो गेलो तोहन्हीं के ! (ओसिप से) की मित्र,
तोहर भोजन तो ठीक से हो गेलो न ?ओसिप - जी, हो गेलइ, हार्दिक धन्यवाद;
निम्मन से भोजन हो गेलइ ।आन्ना अंद्रेयेव्ना - अच्छऽ, बतावऽ - हमर विचार से
तोहर मालिक के हियाँ बहुत अधिक काउंट आउ राजकुमार आवऽ जा होथुन न ?ओसिप -
(स्वगत) की बतावल जाय ? अगर अभी निम्मन भोजन करावल गेलइ, त बाद में आउ
निम्मन भोजन करावल जइतइ । (प्रकट) जी हाँ, काउंट लोग भी अइते जा हथिन ।
मारिया अंतोनोव्ना - प्यारे ओसिप, तोर मालिक केतना सुंदर हथुन !आन्ना
अंद्रेयेव्ना - किरपा करके बतावऽ ओसिप, ऊ कइसे ...मेयर - अब किरपा करके बस
तो करते जा ! तोहन्हीं अइसन बकवास से खाली हमरा बाधा डालब करऽ ह ! की,
मित्र ? ...आन्ना अंद्रेयेव्ना - आउ तोर मालिक के ओहदा (रैंक) की हको ?ओसिप
- ओहदा सामान्य रूप के ।मेयर - ओह, हे भगमान, तोहन्हीं तो अपन बेवकूफी भरल
सवाल से तंग करते रहभो ! कुच्छो काम के बात करे लगी मौका नयँ देबहो ।
अच्छऽ, की मित्र, तोर मालिक कइसन हथुन ? ... अनुशासन के प्रति कठोर ?
डाँटवो-फटकारवो करऽ हथुन कि नयँ ?ओसिप - जी हाँ, अनुशासनप्रिय हथिन । उनका
लगी सब कुछ दुरुस्त होवे के चाही ।मेयर - आउ हमरा तोहर चेहरा बहुत पसीन पड़ऽ
हको । मित्र, तूँ जरूर एगो निम्मन व्यक्ति होवऽ । अच्छऽ ...आन्ना
अंद्रेयेव्ना - सुनऽ ओसिप, की तोर मालिक हुआँ वरदी में घुम्मऽ-फिरऽ हथुन,
कि ...मेयर - बहुत हो गेलो । सचमुच तोहन्हीं केतना बक-बक करब करऽ ह ! हियाँ
जरूरी चीज हइ - बात अदमी के जिनगी के चल रहले ह ... (ओसिप से) सचमुच मित्र,
तूँ हमरा बहुत पसीन हकऽ । रस्ता (यात्रा) में, जानवे करऽ हो, चाय के
अतिरिक्त प्याली ले लेवे से कुछ हरजा नयँ - अभी जरी ठंढी हइ । त अइकी चाय
खातिर चानी के दू रूबल हको ।ओसिप - (पैसा लेते) हार्दिक धन्यवाद महोदय ।
भगमान अपने के हर तरह से स्वस्थ रक्खे ! अपने एगो गरीब के मदत कइलथिन ।मेयर
- अच्छऽ, अच्छऽ, हमरा खुद्दे खुशी हो रहलो ह । की मित्र ...आन्ना
अंद्रेयेव्ना - आउ तोर मालिक के सबसे जादे कइसन आँख पसीन हको ?मारिया
अंतोनोव्ना - ओसिप प्यारे, तोर मालिक के नाक केतना सुत्थर हको ! ...मेयर -
दम धरऽ, हमरा बोले द ! ... (ओसिप से) की मित्र, मेहरबानी करके बतावऽ - तोर
मालिक कउची पर जादे ध्यान दे हथुन, मतलब उनका यात्रा के दौरान जादे की पसीन
पड़ऽ हइ ? ओसिप - उनकर पसन परिस्थिति पर निर्भर करऽ हइ । सबसे जादे पसीन हइ
कि उनका निम्मन से स्वागत कइल जाय, उनकर मनोरंजन निम्मन होवइ । मेयर -
निम्मन स्वागत आउ मनोरंजन ?ओसिप - जी हाँ, निम्मन । अइकी हलाँकि हम एगो
नौकर हिअइ, तइयो ऊ ई बात के ध्यान रक्खऽ हथिन कि हमरो साथ सब कुछ निम्मन
होवइ । भगमान कसम ! कभी कहीं पहुँच जइते जा हिअइ - "की ओसिप, तोर निम्मन से
खातिरदारी कइल गेलउ न ?" - "बिलकुल खराब, महामहिम !" त ऊ बोलऽ हथिन -
"ओसिप, ई खराब मेजबान (host) हउ । जइसीं घर पहुँच जइअउ, हमरा आद देलइहँऽ ।"
- "ओह", हम सोचऽ हिअइ (हाथ लहरावऽ हइ), "भगमान उनकर भला करथिन ! हम तो
सीधा-सादा अदमी हिअइ ।"मेयर - ठीक, ठीक, तूँ तो अकलमंदी के बात करऽ हो ।
तोरा चाय खातिर कुछ देलियो हल, ई हको ओकरा अलावे बरानका (ring-shaped roll)
खातिर ।ओसिप - एकर की जरूरत हइ, महामहिम ? (पैसा रख ले हइ) वास्तव में हम
अपने के निम्मन स्वास्थ्य-कामना के साथ पीबइ । आन्ना अंद्रेयेव्ना - हमरा
हीं आवऽ ओसिप, हमरो हीं से कुछ मिलतो ।मारिया अंतोनोव्ना - प्यारे ओसिप,
हमरा तरफ से तूँ अपन मालिक के चुंबन लीहऽ !(दोसर कमरा से ख़्लिस्ताकोव के
हलका सन खोंखे के अवाज सुनाय दे हइ ।)मेयर - श्श ! (चौआ पर खड़ी हो जा हका;
पूरा दृश्य आधा फुसफुसाहट में ।) भगमान के नाम पर शोर मत करते जा ! जइते जा
! बहुत हो गेलो ...आन्ना अंद्रेयेव्ना - चलल जाय, माशिन्का ! हम तोरा
बतइबउ, अतिथि के बारे हम जे कुछ नोटिस कइलिअइ, ऊ खाली हमन्हीं दुन्नु के
बीच बतियाल जा सकऽ हइ ।मेयर - ओह, त हुआँ बतिअइते जइतइ ! हमरा लगऽ हइ, खाली
जाहो आउ ओकन्हीं के बात सुनहो - त बाद में अपन कान में ठेंठी डाल लेवे पड़तो
। (ओसिप दने मुड़ते) अच्छऽ, मित्र ... सूची पिछला अगला