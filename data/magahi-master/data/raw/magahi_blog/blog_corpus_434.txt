"आठ आना, आठाना, आठना, आठना, आठ आने टिकस । जीरवा के पुराना सवदगर फक्की के
साथे रिंग के खेल । कलकत्ता के रिंग-रिंग अब अपन गाँव में - नानी के गाँव
में - आठ आना, आठाना, आठना, आठ आना, आठ आने टिकस" , बुधुआ जोर-जोर से जीरवा
के पुरनका दोकान पर चिचिआइत हल । दोकान के दूरा पर एगो लाल परदा लगा देल
गेल हल जेकरा पर उड़ल जाइत कउवा के फोटो हल आउ एगो नाँचइत मोर भी अपन पाँख
फैलैले हल । गली में लइकन के भीड़ जमा हल । दू-चारगो सेयान भी जौर हो गेलन
हल बाकि जेकरा पास आठ आना पइसा रहे ओही न परदा के भीतरे जाव । से लइकन आठ
आना पइसा ला माय भिजुन जाके रोवे लगलन बाकि दूगो सेयान अठ-अठ आना के टिकस
खरीद के परदा के भीतरे घुसलन तो भिखना पहिले ओहनी के दू पुड़िया चटपटी पाचक
दे देलक आउ बोलल - "आम के आम आउ गुठली के दाम । आठ आना के टिकस तो तोर वसूल
हो गेलो, असली कलकत्ता के बनल पाचक हो, पत्थल भी पचा देतो । इहाँ आठे आना
के टिकस में दू पुड़िया घरे ले जायला भी सेतिहे में मिलतो । एकरा रख लऽ,
रातखनी खैला के बाद गरम पानी साथे खा लेबऽ तो कइसनो पेट के बेमारी ठीक कर
देतो । मछरी के काटा भी पचा देतो ।"******** Incomplete ********