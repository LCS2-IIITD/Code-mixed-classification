दृश्य-16(ओहे सब आउ ओसिप)ओसिप - घोड़ा तैयार हइ ।ख़्लिस्ताकोव - अच्छऽ, ठीक
हउ ... अभी आवऽ हिअउ ।मेयर - जी, ई कइसे ? अपने के कहे के मतलब हइ कि अपने
जा रहलथिन हँ ?ख़्लिस्ताकोव - हाँ, जाब करऽ हिअइ ।मेयर - लेकिन कखने, मतलब
... अपने खुद, लगऽ हइ, शादी के बारे इशारा कइलथिन हल ?ख़्लिस्ताकोव - लेकिन
ई ... खाली एक मिनट ... एक दिन चाचा, जे एगो धनाढ्य वृद्ध हथिन, के हियाँ;
आउ दोसरे दिन वापिस ।मेयर - अपने के सुरक्षित वापसी के आशा में हम कइसूँ
अपने के रोके के हिम्मत नयँ करऽ हिअइ ।ख़्लिस्ताकोव - हाँ, हाँ, हम तुरतम्मे
वापिस अइबइ । अलविदा, हमर प्रेम ... नयँ, हम बस अभिव्यक्त नयँ कर पावऽ हिअइ
! अलविदा, प्रिये ! (ओकर हाथ चुम्मऽ हइ ।)मेयर - अच्छऽ, अपने के रस्ता लगी
कुच्छो के जरूरत हइ ? लगऽ हइ, अपने पैसा के जरूरत के बात कइलथिन हल
?ख़्लिस्ताकोव - ओ नयँ, ई काहे लगी ? (कुछ सोचके) अच्छऽ, ठीक हइ ।मेयर -
अपने के केतना जरूरत हइ ?ख़्लिस्ताकोव - तखने हमरा दू सो देलथिन हल, मतलब दू
सो नयँ, बल्कि चार सो - हम अपने के गलती से नजायज फयदा नयँ उठावे लगी चाहऽ
हिअइ - त अगर अपने के ठीक लगइ त अभियो ओतने रहे देथिन, ताकि कुल्लम आठ सो
हो जाय ।मेयर - बस अभी ! (अपन बटुआ से पैसा निकालऽ हका ।) आउ, भाग्यवश,
बिलकुल नयका नोट में ।ख़्लिस्ताकोव - ओ हाँ ! (नोट ले ले हइ आउ जाँचऽ हइ ।)
बहुत अच्छा । वस्तुतः कहल जा हइ कि नयका नोट नाया खुशी लावऽ हइ ।मेयर - जी,
बिलकुल सही ।ख़्लिस्ताकोव - अलविदा, अंतोन अंतोनोविच ! अपने के अतिथि सत्कार
खातिर बहुत आभारी हिअइ । हम बिलकुल हृदय से ई स्वीकार करऽ हिअइ - हमरा कहूँ
अइसन उत्तम स्वागत नयँ मिल्लल हल । अलविदा, आन्ना अंद्रेयेव्ना ! अलविदा,
हमर प्रिये मारिया अंतोनोव्ना !(सब के प्रस्थान ।)नेपथ्य से: ख़्लिस्ताकोव
के अवाज - अलविदा, हमर आत्मा के देवदूत मारिया अंतोनोव्ना !मेयर के अवाज -
ई की ? अपने की साधारण डाकगाड़ी से यात्रा करथिन ?ख़्लिस्ताकोव के अवाज -
हाँ, हमरा अब अइसीं यात्रा करे के आदत पड़ चुकले ह । स्प्रिंग वला गाड़ी से
हमर सिर दरद करऽ हइ ।कोचवान के अवाज - ठहर ! ...मेयर के अवाज - कम से कम
बिछावे लगी दरी ले लेल जाय । हम दरी लावे के हुकुम दे दिअइ ?ख़्लिस्ताकोव के
अवाज - नयँ, काहे लगी ? ई साधारण बात हइ । लेकिन खैर, धन्यवाद, दरी देवे
देल जाय ।मेयर के अवाज - ए अवदोत्या ! स्टोर में जो, आउ सबसे निम्मन एगो
दरी लेके आव - नीला वला, फारसी दरी । जल्दी !कोचवान के अवाज - ठहर !
...मेयर के अवाज - कब अपने के वापिस आवे के आशा कइल जाय ?ख़्लिस्ताकोव के
अवाज - कल चाहे परसुन ।ओसिप के अवाज - ओ, ई दरी हइ ? एद्धिर लाव, अइसे बिछा
दे ! अब ई बगल में डाले खातिर कुछ पोवार (पुआल) ला दे ।कोचवान के अवाज -
ठहर ! ...ओसिप के अवाज - अइकी एन्ने ! एद्धिर ! आउ ! निम्मन । बस ठीक होतइ
। (दरी पर हाथ थपथपावऽ हइ ।) अब बैठथिन, उच्चकुलीन !ख़्लिस्ताकोव के अवाज -
अलविदा, अंतोन अंतोनोविच !मेयर के अवाज - अलविदा, महामहिम !औरत लोग के अवाज
- अलविदा, इवान अलिक्सांद्रोविच !ख़्लिस्ताकोव के अवाज - अलविदा, प्यारी माँ
!कोचवान के अवाज - चल, पहलवान !(घोड़ागाड़ी के घंटी बज्जऽ हइ । परदा गिर जा
हइ ।) सूची पिछला अगला