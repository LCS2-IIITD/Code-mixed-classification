[ कहताहर - बिगन यादव, मो॰-पो॰ - बेलागंज, जिला - गया ]कोई गाँव में एगो
राजा हल । ओकरा एक्के गो बेटा हल । राजकुमार के सादी कर के राजा मर गेलन ।
माय-बाप के मरे पर राजकुमार आउ रानी राज करे लगलन । राजकुमार एगो कुम्हइन
से परेम करऽ हल । ई से ओकरा रोज रात के आवे में कुबेर हो जा हल । रानी
केतनो बोले-भूके बाकि उनकर आदत नऽ छूटल । संजोग से एक दिन कुम्हरा राजा के
अपन घरहीं पर पकड़ लेलक आउ ठउरे जान मार देलक । तऽ ओकरा भारी डर हो गेल । ऊ
लास पचावे ला एगो कोयरी के खेत में ले गेल आउ लाठी के सहारे ओकरा खड़ा कर
देलक । दू-चार गो भंटा तोड़ के ओकर फाँड़ा में रख देलक आउ दू-चार गो ओहिजा
गिरा भी देलक । कोयरिया ओती घड़ी खेत में सूतल हल । उठल तऽ देखलक कि आज चोर
पकड़ा गेल । ऊ लाठी उठवलक आउ सहेट के एक पटकन कनपट्टी में जमौलक । ऊ गिर
गेल । कोयरिया भिरू जाके देखलक तो राजा साहेब ! अब ओकर हवासे गुम ! छटपटाइत
घरे गेल आउ मेहररुआ से सब हाल कहलक । ऊ कहलकई कि एतने में घबड़ा गेलऽ ।
कहइत हिवऽ से करऽ । राजा के महल में जाके ओकरे दूरा पर से ओकरे बोली में
रानी के पुकारऽ आउ ऊ जे कहतवऽ से आन के कर दीहँऽ । कोयरी ओही घड़ी उहाँ गेल
आउ रानी के बोलवलक । रानी भीतरहीं से कहलन कि "ढँकनी भर पानी में डूब के नऽ
मर जा ? आज नऽ खुलतवऽ केंवाड़ी !" बस, कोयरिया तुरत कुम्हार ही से ढँकनी
लवलक आउ ओकरा में पानी भर देलक । राजा के लास के महल के दूरा पर लान के
ढँकनी में नाक डूबा के पेटकुनिये पार देलक आउ जाके अप्पन खेत में सूत गेल ।
बिहान भेल तो महल खुलल आउ रनियाँ के रजवा पर नजर पड़ल तो जार-बेजार रोवे
लगल -"रजवा हो रजवा, जे कहली से कर देलऽ हो रजवा !"************* Entry
Incomplete ************