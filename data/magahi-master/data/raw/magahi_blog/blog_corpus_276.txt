कहानीकार - वीर प्रकाश 'आनन्द', ग्राम-साहबेगपुर, पो॰-चिन्तामनचक, मोकामा,
जिला- पटना-८०३ ३०२गाँव के बीचोबीच जे परती जमीन हे ऊ 'पहलमान जी के
टील्हा' नाम से परसिद्ध हे । जब भी हम टील्हा के पास से गुजरऽ ही, पहलमान
जी के करतूत बरबस इयाद आ जाहे ।आज से बीस बच्छर पहिले के बात हे, जब ऊ
टील्हा पर पहलमान जी के पूरब मुँह के खपड़ैल मकान हल । घर के आगे गाय, भइंस
आउ बैल के कतार कइसन सोभऽ हल । बथान के बगले में हल लमहर-चौड़गर अखाड़ा जेकरा
में फरीच होवइते पहलमान जी दुन्नू भाय गाँव के लड़कन के कुश्ती लड़ावो हलन
।कन्त का आउ कलेसर का दुन्नू अप्पन सहोदर भाय हलन । इलाका में दुन्नू भाय
के पहलमानी के डंका बजऽ हल । अइसन कहल जाय कि दुन्नू भाइये एक-दोसर के जोड़
हलन पाँच-सात कोस तक । गाँव के बड़ी नाज हल उनका दुन्नू भाय पर । का मजाल कि
दोसर गाँव के लोग ई गाँव के लोग से टेढ़ी बतियाय ।गाँव के दक्खिन आम के गाछी
में जब डंका बज जा हल, बड़ी दूर-दूर से पहलमान कुश्ती लड़े आवऽ हलन आउ दरसक
तो मधुमक्खी के छत्ता नियन उड़ जा हल । चाह-पान, कचउड़ी-फुलउड़ी के दोकान सज
जा हल । मेला जइसन हुजूम दिनों भर लगल रहो हल ।कुश्ती लड़ेवला के दू दल बन
जा हल - एक दल कन्त का के आउ दोसर कलेसर का के । दुन्नू बिचमान बन जा हलन ।
पहिले छोट-छोट नवसिखुआ लड़कन के कुश्ती सुरू होवऽ हल, तब बड़का के ।अलबत्ता
डंका बजावो हल रजाक मियाँ । डंका बजावे में ऊ अप्पन जोड़ अपने हल सउँसे
इलाका में । ओकर डंका के चोट से नस फड़के लगो हल ।आज फिन दंगल लगल हे । दिन
भर कुश्ती चलइत रहल । कोय पटकऽ हल त कोय पटका हल । कोय-कोय जोड़ी बराबरे पर
छूट जा हल । उमड़ल भीड़ 'वाह ! वाह !' के गोहार करो लगऽ हल । अइसे तऽ सब
कुश्ती देखबे करऽ हल, मुदा जब तक कन्त का आउ कनेसर का के कुश्ती नञ जमऽ हल,
दरसक के संतोख नञ होवऽ हल । जब साँझ होवे लगल तब दरसक निरास होके दुन्नू
भाय के कुश्ती लड़े के उकसावे लगलन । मुदा दुन्नू भाय थिर होके मुसकाइत
दोसरके दोसरके पहलमान के लड़ावइत रहलन ।अब दीया-बत्ती के बेला होवे लगल ।
आखरी जोड़ी लड़े खातिर बाकी रहल । दरसक एकदम निरुत्साह हो गेलन कि अब दुन्नू
भाय के कुश्ती देखे ले नञ मिलत । इहे बीच अन्तिम जोड़ी अखाड़ा में उतरल ।
दुन्नू उछलल-कूदल आउ अप्पन-हप्पन ओस्ताद के गोड़ छूलक । दुन्नू भाय
अप्पन-अप्पन चेला के पीठ ठोक देलकन । बस ! दुन्नू पट्ठा जवान छुट्टा साँढ़
जइसन फुफकारो लगल, मुदा दुन्नू के पैतरा खाली पड़ जा हल ।कन्त का आउ कनेसर
का दुन्नू अप्पन-अप्पन चेला के साथे-साथे नाच रहला हे आउ दाँव-पेंच
बता-बताको 'वाह बेटा ! वाह ! वाह ! चाबस ! चाबस !' चिल्ला रहला हे । मुदा
दुन्नू जवान एक दोसर के चित्त नहिएँ कैलक ।आखिर में कनेसर का से नञ रहल गेल
। ऊ कन्त का के चेला के सहजे लंघी मार देलन । ऊ जवान धायँ से गिर गेल ।
दोसर जवान फौरन ओकरा धर दबोचलक आउ चित्त करे के कोसिस करे लगल । कनेसर का
चिल्लैलन - 'वाह बेटा छटाँकी !'मुदा कन्त का के आँख गोस्सा से लाल हो गेल ।
ऊ कनेसर का के लंघी मारते देख लेलका हल । ई बात ऊ कइसे बरदास्त करतन हल ।
सिंह नियर दहाड़को कनेसर का पर बिगड़ गेलन - 'सरासर बेईमानी ! तूँ हम्मर चेला
के लंघी मार देलें ।'एतना कह के ऊ भी छटाँकी के टेना पकड़ के अइसन दाँव
मारलन कि छटाँकी चारो खाने चित्त आउ कन्त का के चेला छुट्टन ओकर छाती पर चढ़
बइठल । कन्त का चिंघाड़लन - 'चाबस बेटा ! चाबस !'बस ! कनेसर का के पारा गरम
भे गेल । लाल-लाल आँख करके बोललन - 'अइसनो बेईमानी !' ऊ कन्त का के ललकार
के बोललन - 'अगर एतने तोरा अप्पन ताकत पर भरोसा हे तऽ एक हाथ हमरा से फरिया
लऽ ।'ललकार सुनके कन्त का भी गेहुँअन साँप जइसन फुफकार उठलन । ऊ अप्पन देह
से धोती-कुर्ता उतार फेकलका आउ कच्छा कसके जाँघ पर ताल ठोक के बाँस भर उछल
गेला । कनेसर का के भी जुम चढ़ गेल । ऊ भी कच्छा कसके ताल ठोकिए देलका ।
दुन्नू अप्पन-अप्पन पैतरा पर खड़ा हो गेलन । दरसक हरख के परफुल्लित हो गेलन
आउ ताली बजा-बजा के बोले लगलन - 'अबकी असलिया कुश्ती देखे के मजा मिलत
।'रजाक मियाँ के भी डंका बजावे के उमंग चढ़ गेल । डंका जोर-जोर से बोले लगल
- 'भिर जा ... भिर जा ... भिर जा ...!' दुन्नू भाय भिर गेलन । एक दाँव मारे
त दोसर झट से ओकरा काट दे । ई तरह से घंटों मल्ल-युद्ध होल, मुदा कुश्ती
नहिएँ फरियाल । घाम-पसीना से तरबतर, जइसे दुन्नू गंगा नहा के अभी ऐलन हे ।
दुन्नू थक के चूर भे गेलन ।अन्त में कन्त का अन्तिम दाँव काला जंग चलइलका ।
कनेसर का धम्म से धरती पर गिर गेला । दरसक उठ-उठ के चिल्लायल - 'अबकी
कुश्ती फरिया गेल । कन्त का कनेसर का के पछाड़ देलन ।'मुदा कनेसर का बिजुरी
के फुर्ती से उठको ऐसन भितरौली दाँव मारलका कि कन्त का भी बेदाग फेंका गेलन
। फिर दरसक 'वाह ! वाह !' करके चिल्लायल - 'आखिरी पेचदार हथिन कनेसर का भी
। कइसे कन्त का के अलगण्ठ फेंक देलथिन ।'दुन्नू में गुत्थम-गुत्थी होवे लगल
। कभी कन्त का तर हो जाथ त कभी कनेसर का । भीड़ 'हो ! हो !' आउ 'वाह ! वाह
!' करके एक-दोसर के सिर पर चढ़ो लगल आउ एक-दोसर के धकेला-धकेली करो लगल, ई
देखे खातिर कि कइसे, केकरा, के चित्त करऽ हथ । पहिले हम देखूँ, त पहिले हम
।इहे फेर में मार-पीट होवे लगल । भगदड़ मच गेल । अप्पन-अप्पन जान लेके सभे
भागे लगलन । कन्त का आउ कनेसर का कुश्ती छोड़ के लाठी ले-ले के भाँजे लगलन ।
उनकर लाठी भाँजना तब थमल जब ऊ देखलन कि एक्को दरसक मैदान में नञ बचलन हे ।
आखिर में दुन्नू घरे चल अइलका ।कन्त का आउ कनेसर का आजनम ब्रहमचारिये रहला
। एकर पीछे भी एगो मजेदार कहानी हे । बात तब के हे जब उनका दुन्नू के अभी
मोंछ के रेघे आल हल । एक दिन दुन्नू भाय पर बरतुहार ऐलन । दुन्नू गंगाजी
में जाके ललकी मट्टी लगा-लगा के खूब देह चमकैलका आउ करुआ तेल अप्पन-अप्पन
देह में चभोर लेलका । मलमल के कुर्ता-धोती सीट करके आउ आँख में सुरमा लगा
के सुन्नर-सकलगर बन गेलन ।दुन्नू के दूध पीये ले अलगे-अलगे भइंस हल । केकर
भइंस जादे दूध करऽ हे ई खातिर आपा-आपी में दुन्नू भइंस के खूब खिलावऽ हलन ।
भइंस खिलावे के कम्पटिसन में भी एक दोसर के आगे रहइ ले नञ दे हलन । भइंस
खिलावे के बेला हल । बरतुहार रहते अपने कइसे भइंस खिलैता हल । ई लेल सोमरा
कहार के कह देलका कि दुन्नू भइंस के अच्छा से खिलैहा ।लड़का के बरतुहार भिर
बोलावल गेल । देखते के साथ बरतुहार रीझ गेलन । एतना घूमला पर भी ऐसन
सोटल-साटल लड़का मिलना दुरलभ हे । ई सोच के ऊ दुन्नू भाय से नाम-गाम पूछे
लगलन । दुन्नू लजाले-लजाल जवाब देते जाथिन ।मुदा उनकर धियान भइंसे तरफ हल
कि सोमरा बढ़िया से खिला रहल हे कि नञ ! कनेसर का के बुझाल कि सोमरा हम्मर
भइंस के कम अनाज देलक हे । कन्त का के अन्देशा होल कि ऊ हम्मर भइंस के
खल्ली कम देलक हे । बस की हल । कनेसर का सोमरा पर बिगड़ उठला आउ कन्त का के
भइंस के नादी से सानी उठा-उठाके अप्पन भइंस के नादी में देवो लगलन ।कन्त का
के ई कइसे बरदास्त होइत हल । ऊ भी आँख लाल-पीयर कैले दउड़लन आउ कनेसर का के
हाथ मचोड़े लगलन । बस की हल । दुन्नू में उठा-पटक होवे लगल । मजमा जुट गेल ।
मल्ल-युद्ध करते-करते दुन्नू के कुर्ता-धोती चिथनी-चिथनी भे गेलन आउ दुन्नू
भाय हो गेलन एकदम नंगा ।बरतुहार ई तमाशा देख के उठको चल देलक । गाँव के लोग
पूछलक - 'आय । अपने जा रहली हे । लड़का पसन्द नञ पड़ल की ?'बरतुहार जवाब
देलखिन - 'हम बाली-सुग्रीव के बिआह के की करम ? ई तो बाते-बात में लड़कियो
के मार देता ।'ई बात के चरचा सउँसे इलाका में फैल गेल । तहिया से कोय
बरतुहार उनकर दूरा पर नञ फटकल आउ दुन्नू भाय कुँआरे रह गेलन । वंश-वृक्ष
सूख गेल । उनका दुन्नू के मरला पर घर ढह-ढनमना गेल । बचल-खुचल टील्हे उनकर
इयाद दिलावे हे ।[मगही मासिक पत्रिका "अलका मागधी", बरिस-२, अंक-१०,
अक्टूबर १९९६, पृ॰११-१३ से साभार];;;;आपको यह कहानी पसन्द आई, यह जानकर खुशी हुई । आगे भी मेरा प्रयास रहेगा कि
चुनिन्दा मगही रचनाएँ इस ब्लॉग पर उपलब्ध हों ।;;;;सुंदर कहानी। इस प्रकार के प्रयास का आगे भी इंतजार रहेगा।