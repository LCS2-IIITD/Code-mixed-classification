अन्तिम दृश्य(ओहे सब आउ सशस्त्र सिपाही)सशस्त्र सिपाही - (प्रवेश करके
घोषणा करऽ हइ) सम्राट् के आज्ञानुसार पितिरबुर्ग से आवल अधिकारी अपने सब के
खुद के हियाँ अभिए उपस्थित होवे के आदेश देलथिन हँ । ऊ सराय में ठहरल हथिन
।(ई घोषित शब्द, सब के वज्राघात नियन स्तब्ध कर दे हइ । आश्चर्य के चीख
महिला लोग के मुख से समवेत स्वर में निकस जा हइ; पूरा समूह अचानक अपन
मुद्रा बदलके पत्थल नियन निश्चेष्ट हो जा हइ ।)मूक दृश्य[मेयर बिच्चे में
खंभा नियन खड़ी, बाँह पूरा फैलल आउ सिर पीछू दने झुक्कल । उनकर दहिना बाँह
दने उनकर पत्नी आउ बेटी, समुच्चा देह उनका दने झुक्कल; ओकन्हीं के पीछू में
प्रश्नात्मक मुद्रा में दर्शक लोग तरफ मुँह कइले पोस्टमास्टर; ओकरा पीछू
बिलकुल निर्दोष तरीका से किंकर्त्तव्यविमूढ़ मुद्रा में (स्कूल इंस्पेक्टर)
लुका लुकीच; ओकरा पीछू मंच के आखिरी छोर पर तीन महिला अतिथि, एक दोसरा दने
झुक्कल आउ सीधे मेयर परिवार के तरफ संकेत करते, चेहरा के अत्यंत
व्यंग्यात्मक मुद्रा में । मेयर के बामा दने - (अनुदान संस्था के न्यासी)
ज़िम्ल्यानिका, अपन सिर जरी झुकइले, मानूँ कोय बात चुपके से सुन्ने के कोशिश
में; ओकरा पीछू हाथ फैलइले जज, लगभग जमीन तक चुक्को-मुक्को बैठल, आउ होंठ
हिलइते, मानूँ सीटी बजावे चाहे ई कहे लगी चाह रहल होवे - "अइकी मम्मा
(दादी), तोरा लगी सेंट जॉर्ज के दिन (अर्थात् छुट्टी / त्योहार के दिन) हको
!" ओकर पीछू में दर्शक दने मुँह कइले कोरोब्किन, मेयर तरफ व्यंग्यात्मक
संकेत के साथ एक आँख मिचकइते; ओकर पीछू मंच के आखिरी छोर पर बोबचिन्स्की आउ
दोबचिन्स्की, एक दोसरा तरफ बाँह बढ़इले, मुँह बइले आउ एक दोसरा दने आँख
फाड़के देखते । दोसर अतिथिगण खाली खंभा नियन खड़ी । लगभग डेढ़ मिनट तक स्तंभित
दल अइसने मुद्रा बनइले रहऽ हइ । परदा गिर जा हइ ।]- समाप्त –नाटक लिखना
समाप्त - 4 दिसंबर 1835प्रथम मंचन - 19 अप्रैल 1836, अलिक्सांद्रिन्सकी
थियेटर, पितिरबुर्गप्रथम प्रकाशित - 1836 सूची पिछला अनूदित साहित्य