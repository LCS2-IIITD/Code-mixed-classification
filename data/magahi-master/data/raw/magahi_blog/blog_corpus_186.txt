-1- बहुत लोग जइसे देखलका ह, ओइसे अप्पन-अप्पन तरह से वर्णन कइलका ह, तइयो
आउ भी बोर होवे जेतना वर्णन के लक्ष्य बन्नल हकइ मद्रास शहर । भोर के बखत ऊ
आधुनिक बँगला के ड्योढ़ी में एक्के तरफ उँड़ेलल खून के लोंदा जइसन लाल
मारुति कार इन्तज़ार में खड़ा हलइ । घास के मैदान में एक ठो झूला ।
कम्पाउण्ड में गुलाब के फूल ।नीला रंग के पैंट, नीला रंग के अधबहियाँ
बुशशर्ट पेन्हले अविनाश अप्पन टेलिफोन पर के बातचीत समाप्त करतहीं माय के
कहलका - “हम ऑफिस ल निकल रहलियो ह, माय ।”“अविनाश, लड़की के बाबूजी फोन पर
बात कइलका हल । ‘दूपहर के आ रहलिये ह’ अइसन कहलका ह । जे जे गहना गुरिया
बनवावे के हइ ओरा बारे बात करके जानकारी लेवे ल आ रहला ह ।”माय उज्जर रेशमी
साड़ी पेन्हले हला । सिर के केश के जूड़ा बाँधले । उनकर ललाट खाली हलइ
।“फोन कइला पर अइमहीं, बेटा ?”“अयँ माय, कहलँ हल ‘लड़की के देख ले’ त हम
देख लेलिअउ । ‘ठीक हउ, पसन्द हउ’ भी कह देलिअउ । बाकी सब बातचीत तूँ हीं कर
ले । ई सब में हमरा मत बोलाव ।”“नयँ बेटा, ऊ गहना जेवर पेन्हतउ त तोर घरवली
ही न ?” “त ओकरे पुच्छे ल कहीं न । ओरा जे कुछ भी पसन्द पड़इ, ओहे बनवा
देहीं । एरा ल हमरा आवे के की जरूरत ? समय हो गेलउ ।” - एतना कहके अविनाश
मारुति में चल गेला ।एम.ए.बी.एल. पूरा कइल अविनाश भारत ऐण्ड भारत नाम के
बड़गर कम्पनी में एगो कानूनी सलाहकार हका । उनखर उमर सताइस । चार दिन पहिले
उद्योगपति शेषगिरि के बेटी लता के अप्पन माय के साथ जाके देखके अप्पन
स्वीकृति दे देलका ह । लता एकलौती बेटी । शेषगिरि के जयदाद एक करोड़ के पार
करके स्थिर होके फिर बढ़तहीं जा रहल हल, कागज के कीमत जइसे ।एक ठो भेद के
बात अभीये बता देवल जाय ? ई कहानी में अविनाश हीरो (नायक) नयँ, बल्कि विलेन
(खलनायक) हइ !टेलिफोन बजतहीं अंगुरी के बीच में के सिगरेट के ऐश-ट्रे में
तिरछा रखके अविनाश उठइलक । शान्त आउ ठंडा रूम । पीछे के तरफ दीवार के ऊ पार
समान उतारे ल तइयार खड़ा जहाज आउ बन्दरगाह । समुद्री कन्या अप्पन धारण कइले
ज्वार-भाटा के प्रदर्शन कर रहल हल । “हैलो, हम चन्द्रु बात कर रहलियो ह,
अविनाश ।”“हाय ! की हाल-चाल हइ, भई ?”“फाइन (fine) ! अभिनन्दन ! तोहर शादी
ठीक हो गेलो ह, अइसन मालूम पड़लइ ।”“हाँ, धन्यवाद !”“बतइवे नयँ कइलऽ । हमरे
पुच्छे के चाही की ?”“छी छी । अइसन कोय बात नयँ हइ, भई । सोच रहलिये हल कि
ई बात के गुप्त रखके पार्टी लगि निमन्त्रण देके बतावल जाय ।”“अच्छा हाथ
मारलऽ ह । लेकिन ऊ लड़की .... ओक्कर की नाम हइ ?”“केक्कर बात कर रहलऽ ह
चन्द्रु ?”“ई की भई, अनजान नियन नाटक कर रहलऽ ह ?”“वास्तव में मालूम नयँ
पड़ल । तूँ की कह रहलऽ ह ?”“ए ! एक तुरी थियेटर में तूँ ओरा साथ परिचय नयँ
करइलऽ हल ?”“ओ ! नन्दिनी बारे बात कर रहलऽ ह ?”“अच्छा, त नन्दिनी ओक्कर नाम
हइ ? ओकरा से तूँ प्यार करऽ ह न ?”“छी छी । जइसन तइसन बात मत करऽ । ऊ खाली
एगो दोस्त हइ ।”“कुच्छो होवे नयँ, एरा बारे ध्यान रक्खऽ भई ।” “चन्द्रु,
डोंट बी सिल्लि । हमरा पास नियन आउ केकरो सामने कहीं कुछ बक नयँ द । ... आउ
कुछ बात कइल जाय । अप्पन वाइफ़ के साथ लंडन जाय वला हकऽ, अइसन कुछ बतइलऽ हल
न ?”“आद हको ? .... ऊ बात बताहीं लगि अभी तो फोन कइलियो । बिलकुल खाली-खाली
जगह मीनांबक्कम् एक्सटेंशन एरिया में एक ठो घर बनवइलियो ह । बहुत डर लगऽ
हको ।”“डर कौन बात के ?”“हम आउ वाइफ़ दूनूँ एक साथ जा रहलियो ह । बीस दिन
लगि घर में ताला लगावे पड़त । मुख्य-मुख्य दस्तावेज, गहना-गुरिया, नगद ई सब
बैंक लॉकर में रख देवल गेल ह । तइयो टी.वी., वी.सी.आर., ई-ऊ, मतलब नयँ जाने
की की सब हइ न ... अविनाश तूँ हमरा ल एक ठो उपकार कर सकऽ ह ?”“की बात हइ,
कहऽ तो ।”“घर के चाभी तोहर हाथ में सौंपके जाय के सोच रहलिये ह । दू दिन पर
एक तुरी आके घर के ताला खोलके देख करके गेला पर घर पर लोग हका, ई मालूम
पड़तइ ।”“एतने न ? एतने करे के बात हइ त समझऽ कि तोर काम हो गेलो । कब निकल
रहलऽ ह ?”“आझ साँझ के साढ़े पाँच बजे बॉम्बे फ्लाइट से जा रहलियो ह ।”“ठीक
हइ । साँझ के तोहन्हीं के बिदाय लगि आ जइबो ।”“त थोड़े स जल्दी आ जा । तोहर
हाथ में घर के चाभी दे दे हकियो ।”“आ रहलियो ह ... रखियो ?”अविनाश रिसीवर
रखके देखलका त ऐश-ट्रे में तिरछे धैल सिगरेट जलके फिल्टर तक पहुँच गेल हल ।
एक दोसर सिगरेट सुलगइलक ।;;;;बाह…कन्नड़ से मगही अनुबाद…