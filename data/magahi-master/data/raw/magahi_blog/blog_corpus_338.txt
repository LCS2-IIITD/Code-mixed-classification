अन्तिम संस्कारकहानीकार - शकुन्तला प्रसादमुरारी बाबू मास्टरी के नौकरी से
रिटायर हो गेलन हल । अप्पन बीतल जिनगी के एक-एक लमहा के इयाद करके जेत्ते ऊ
खुशी के अनुभव करऽ हलन ओत्ते ही अप्पन आगे के जिनगी के बात सोंच-सोंच के
उनकर लिलार पर सिकन पड़ जा हल ।मुरारी बाबू के दूगो बेटा हल पुजारी आउ
तिरपुरारी । दुन्हूँ बेटा के बहुत्ते लगन आउ जतन से पढ़इलन मुरारी बाबू ।
दुन्हूँ लइकन में एगो डागडर त दोसरका इंजीनियर होके अमेरिका चल गेल आउ ओहीं
बस गेल । विदेश में नौकरी करे से अफरात पइसा मिले लगल । पछियारा रीति-रेवाज
के चकाचौंधी में दून्हूँ के रहन-सहन के अस्तरो ऊँचा होइत गेल, पर एकरा चलते
ओकन्हीं दुन्हूँ ई भूल गेलन कि हम कउन ही, कहाँ के ही आउ केकर ही । ऊ ई भी
भूल गेलन कि हम्मर अप्पन देस में खून के रिश्ता हम्मर बाट जोहऽ होयत ।
दुन्हूँ लइकन के दिल में भावनात्मक सम्बन्ध नाम के कोई चीजे नयँ रहल ।
ओकन्हीं में ई सोचे के ताकते नयँ रहल कि एगो बापो होवऽ हे जे बुतरुअन के
पेड़-पौधा नियन पाल-पोस के तइयार करऽ हे ई ला कि आगू जाके अगर ऊ फल-फूल नयँ
देत, त कम से कम छाँहीं तो देत । दुन्हूँ बुतरुअन के पढ़ावे-लिखावे आउ
अप्पन घर के आदर्श परिवार बनावे लागी मुरारी बाबू कोइयो कसर नयँ छोड़लन हल
।जुआनी के दिन में मुरारी बाबू सोचऽ हलन कि उनका नियन किस्मत वाला अप्पन
सगा- सम्बन्धियो में कमे लोग होयतन जिनका कोई तरह के मानसिक चिन्ता नयँ
होवऽ होयत । उनकर सगा-सम्बन्धी भी उनकर बड़ाई करे में कोताही नयँ करऽ हलन ।
उनकर उदाहरन अच्छा-अच्छा परिवार में देल जा हल । मुरारी बाबू ई सोच के खुश
हो जा हलन कि समाज में ऊ अप्पन परिवार के एगो आदर्श बना चुकलन हल । उनकर
गुन के चर्चा सब जगह होवऽ हल ।जब उनकर मेहरारू के तबियत खराब रहे लगल, तब ऊ
अप्पन दुन्नो बेटा के खबर भेजलन । जवाब में उनकर दुन्नो बेटा कुछ-कुछ
रुपइया भेज के अप्पन जवाबदेही से मुक्त हो गेलन । इहाँ तक कि उनकर अन्तिम
दर्शन करे ला भी ऊ दुन्नो न अयलन । मुरारी बाबू बुज्झल मन से उनकर श्राद्ध
कैलन । अब उनकर जिनगी में अन्धेरा गहराय लगल । उनका सम्हारे वला अब कोई नयँ
हे । पर जिनगी तो काटहीं पड़ऽ हे, चाहे हँस के काटऽ, चाहे रो के ।जब तक
मुरारी बाबू के मेहरारू जिन्दा हलन, तब तक उनका कोई काम करे के चिन्ता नयँ
रहऽ हल । भोजन-पानी के बेवस्था से लेके दोसर सब काम समय पर हो जा हल आउ
उनकर जिनगी मस्ती में बीत रहल हल । बाकि घरुआरी के मरला के बाद खाना-पीना
समय पर न मिले से ऊ धीरे-धीरे कमजोर होवे लगलन । उनकर आगे के जिनगी कइसे
कटत, ई सोच-सोच के उनका चिन्ता होवे लगल आउ ई बात तो सब कोई जानऽ हे कि
चिन्ता चिता से जादे खतरनाक होवऽ हे ।मुरारी बाबू से मिले ला अकसर एगो
नौजवान मोहन आवइत रहऽ हल । मोहन उनकर पुराना चेला हल । ऊ उनकर दवा-दारू के
इन्तजाम कर दे हल । तइयो बुढ़ापा आउ बेमारी के मार से मास्टर साहेब के हालत
में कुच्छो सुधार नयँ हो रहल हल । एक दिन बाते-बात में मोहन उनका से कहलक -
'सर ! अपने के अब सेवा के जरूरत हे । अपने हम्मर घरे चलूँ, उहाँ अपने के
कोई दिक्कत नयँ होवत । हम्मर घरुआरी अपने के सेवा करत ।'मुरारी बाबू कहलन -
'मोहन, पढ़ावे घड़ी बचपन में हम तोरा केतना पीटऽ हलियो । बाकि तूँ तो हमरा
पर एकदम से मेहरबान हो रहलऽ हे । जउन काम हम्मर बेटा के करे के चाही, ऊ काम
तूँ करे ला तइयार ह । बाकि तूँ ई नयँ समझ रहलऽ ह कि तोहर घर में हमरा रहे
से तोरा सबके बहुत कष्ट होतो ।''न सर ! हम्मर मइया-बाबू तो तबे स्वर्ग
सिधार गेलन जब हम छोटा गो हली । हम्मर मेहरारुओ के माय-बाप न हथन । अपने के
सेवा करे से हमनी दुन्नो के जिनगी सार्थक हो जायत । हम्मर लड़कन के भी दादा
जी मिल जयतन ।''तोहर बात बिलकुल ठीक हे मोहन ! बाकि हमरा अइसन उमर वला अदमी
के देख-रेख करना असान न हई । तूँ जानबे करऽ ह कि लचार शरीर जिन्दा लाश के
बरोबर होवऽ हे ।'मोहन कहलक -'अपने तो हमरा लेल कुम्हार के काम कर पइली हे ।
अपनहीं के मेहनत से हम अप्पन पढ़ाई पूरा कइली हल । हम्मर जिनगी के काम लायक
बनावे में अपनहीं के विशेष हाथ हे ।'मुरारी बाबू सोचे लगलन कि अखनियो
दुनिया में इन्सान के कमी नयँ हे । बहुत मान-मनउवल के बाद आखिर में ऊ मोहन
के बात मान लेलन ।मोहन के घर के माहौल एतना बढ़िया हल कि ऊ अप्पन घर से भी
जादे आनन्द पावे लगलन । मोहन के घरुआरी तो उनकर खेयाल रखबे करऽ हल, ओकर
लड़कन के साथे भी उनकर दिल लग गेल । लइकनो के उनका जौरे खूब मन लगऽ हल । ऊ
लोग उनका जौरे खेलबो करऽ हलन आउ उनका से पढ़बो करऽ हलन ।समय के पहिया अप्पन
गति से चलल जाइत हल । मुरारी बाबू अकेले में अकसर सोचे लगऽ हलन कि हम अप्पन
औलाद के पढ़इली तो खूब, बाकि बुझा हे कि उनका सब में उत्तम संस्कार न देली
। शायद उनका सब के पाले-पोसे में हमरा से कोई चूक हो गेल । लोग भगवान से
एही ला बेटा माँगऽ हे कि बुढ़ापा में बेटे बाप के सहारा होवऽ हे । बाकि
आजकल पइसा के चकाचौंध में सब अप्पन करतब के भुला देलन । खाली एक्के गो बात
सोच के मुरारी बाबू अप्पन दिल के तसल्ली दे हलन कि उनकर दुन्नो बेटा
अप्पन-अप्पन परिवार के साथे खुशी से तो रहइत हे ।सब कुछ ठीके-ठाक हल, बाकि
का जानि का भेल कि अचानक एक दिन मुरारी बाबू के हार्ट-अटैक भेल आउ उनकर
प्राण-पखेरू उड़ गेल । अब मोहन के सामने एगो विकट समस्या ई आयल कि उनकर
दाह-संस्कार कइसे होयत आउ कउन करत ? ऊ सोचे लगल कि हम तो धरम के बेटा ही,
जबकि दाह-संस्कार के अधिकार तो अप्पन बेटा के होवऽ हे । शास्त्र-पुराण के
अनुसार जब तक अप्पन बेटा मुखाग्नि नयँ देत, तब तक बाप के आत्मा भटकइत रहत
।एही सोच के मोहन तुरते दुन्नो बेटा हीं फोन कैलक । छोटका बेटा ई काम के
जिम्मेवारी बड़का बेटा पर डाल के टाल देलक । फिर बड़का बेटा भी कोई बहाना
बना के बात के टाल देलक । जब दुन्नो बेटा में से कोई भी आवे ला तइयार न
होयल तब पंडित जी के सलाह पर महल्ला भर के लोग के मदद से मोहने उनकर
दाह-संस्कार कैलक ।विधिपूर्वक दाह-संस्कार कैला के बाद मोहन जब स्थिर होयल,
तब गरीब लोग के बीच में बाँटे ला मुरारी बाबू के सर-समान बक्सा में से बाहर
निकाले लगल । मुरारी बाबू के कपड़ा के बीच में एगो बन्द लिफाफा पर मोहन के
नजर जड़ल । मोहन जब लिफाफा खोलके देखलक, त अवाक रह गेल । मुरारी बाबू अप्पन
मकान आउ बैंक में जमा रुपइया के वसीयत मोहन के घरुआरी के नाम से कर देलन हल
। मोहन के दुन्नो आँख से टप-टप लोर गिरे लगल ।['अलका मागधी', बरिस-१३,
अंक-११, नवम्बर २००७, पृ॰१३-१४, से साभार]