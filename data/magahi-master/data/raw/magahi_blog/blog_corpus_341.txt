चाणक्य तन्त्र (जासूसी कहानी) - भाग २मूल कन्नड - सास्कामूर्ति मगही अनुवाद
- नारायण प्रसाददयानन्द घड़ी पर नज़र डाललक । रात के आठ बज्जल हल । फोन डायल
करके रिसीवर कान से लगइलक । दू पल के बाद ओद्धिर से रश्मि के अवाज़ सुनाय
देलक ।“हैलोऽऽ !”“हैलोऽऽ ! रश्मि, दयानन्द बोल रहलियो ह ।““कीऽ बात हइ ?” -
अवाज़ में यान्त्रिक रुकावट हल ।“तोरा साथ बात करे के हलउ ।““कहऽ, कीऽ बात
हको ?”“फ़ोन पर बतावल नयँ जा सकऽ हउ । जयनगर के बंगला पर अइला से अच्छा
होतउ ।“दू पल के मौन के बाद ।“अभी आवल जाय कीऽ ?”“आ जाव रश्मि । बात हम
दूनहूँ से सम्बन्धित हउ ।““ठीक हको, आ रहलियो ह । हमरो तोहरा से बात करे के
हको ।““हम तोर इन्तज़ार कर रहलियो ह ।“एतना कहके फोन रख देलक ।कपाट से
ह्विस्की के बोतल निकालके दू पेग पीलक । रश्मि के अन्तिम बात ओक्कर दिमाग
में उलझन पैदा कर देलक हल ।खिड़की के पास खड़ा होके बाहर के अन्हार के तरफ
निगाह डाललक ।घुप्प अन्हेरा में डुब्बल पेड़ सब आकाश के पृष्ठभूमि में
एक-एक करके गुम्फित होके अस्पष्ट आधार उभारके निगूढ़ भावना के बढ़ा रहल हल
। दस मिनट गुजर गेल ।दूर में रेखा जइसन सिकुड़ल बंगला तरफ आ रहल कार पर
ध्यान गेल ।भौं चढ़ाके ऊ खिड़की तरफ से अलगे हट्टल ।गेट खुला रहलो पर कार
अन्दर नयँ आके गेट के पासे खड़ी हो गेल ।रश्मि नीचे उतरके अन्दर घुस्सल ।
दरवाजा के पास आके घंटी बजइलक ।उफनके आ रहल उद्वेग के रोके के कोशिश करते
एक आउ पेग ह्विस्की पीके अप्पन चेहरा के रूमाल से पोंछके आगे चलके दयानन्द
दरवाजा खोललक ।“स्वागत हउ ! स्वागत हउ ! अन्दर आव रश्मि !” - स्वागत करते
बगल में सरकके खड़ा हो गेल ।रश्मि अन्दर आल । एद्धिर-ओद्धिर देखते सोफा के
ऊपर बैठ गेल ।“कीऽ लावल जाय ? ठंढा, गरम ?”कुछ नयँ चाही, ई अन्दाज़ में सिर
हिलइलक ।“कुछ नयँ । अभी काहे ल बोलइलऽ ह, कहऽ ।““पहिले आराम से बइठ ।
कोल्ड् ड्रिंक्स् लावऽ हिअउ । फेर बात कइल जइतइ ।“एतना कहके अन्दर जाय ल
तइयार दयानन्द के रश्मि रोकलक ।“दयानन्द, हमरा पास समय नयँ हको । दोसर बहुत
सन काम हइ । मतलब के बात जल्दी सन कह द, त अच्छा होतइ ।“ओक्कर अवाज़ के
कठोरता दयानन्द के अचरज में डाल देलक । ओकरा तरफ एक तीक्ष्ण दृष्टि डाललक ।
रश्मि के दृष्टि में कोई बदलाव नयँ होल ।दू पल तक एक टक देखते पैंट के जेभी
में हाथ घुसाके एद्धिर-ओद्धिर चहलकदमी करते बोलल ।“रश्मि, तोरा से एक्के
सवाल करे के इच्छा हउ । हम्मर आउ तोर परिचय अभीयो ताजा हउ । साथ-साथ बड़ा
होलूँ हँ । पहिलहीं हम दूनहूँ के बीच परस्पर एक प्रकार के प्रीति के अंकुर
निकल चुकल हल । ई भावना ही 'प्रीति' हके अइसन हम दूनहूँ के जानकारी में आवे
के पहिलहीं प्रभाकर के साथ तोर बियाह हो गेलउ । हम्मर भावना के गहराई के
हमरा आभास नयँ होवे के कारण ई बियाह से हम दूनहूँ में कोय निराशा पैदा नयँ
होल । हम्मर आत्मीयता कइसनो अड़चन के बिना बरकरार रहल । एरा अलावे तोर
बियाह के समय में हम अमेरिका में हलूँ । हमरा वापस आवे के पहिलहीं प्रभाकर
के मौत हो गेल । ई तरह हम दूनहूँ अप्पन-अप्पन पहिले स्थान आउ भावना में ही
वापस आ गेलूँ । हम्मर प्रेम दृढ़ हो गेल । एरा अलावे हम दूनहूँ के बीच बहुत
सारा चर्चा भी होल । ठीक हइ न ?”जवाब के इन्तज़ार में एक पल मौन रहला के बाद
आगे बोलल ।“रश्मि, प्रेम के बारे में हम सब बहुत कुछ बात कर चुकलूँ हँ ।
आगे के जीवन के बारे में सपना देखलूँ हँ । बियाह के बन्धन में बन्हे के भी
निश्चय कइलूँ हँ । ठीक हइ न ?”रश्मि कोई उत्तर नयँ देलक ।“अगले महिन्ने हम
दूनहूँ शादी करे के निर्णय लेलूँ हँ, याद हउ न ?”रश्मि के मुख पर पहिले से
ताला लग्गल हल ।“तूँ एहे पुच्छे ल चाहऽ हलऽ ?” - गम्भीर स्वर में ऊ पूछलक
।दयानन्द के चहलकदमी रुक गेल । एक पल स्तब्ध होके खड़ा रहल । बाद में रश्मि
तरफ मुड़के खड़ा-खड़ा तक्के लगल । मुख पर कउनो भावना के लेशमात्र भी नयँ
होके सपाट हल ।“तोरा बहुत जल्दीबाजी हउ । ठीक हउ रश्मि, शादी के दिन कउन सा
रक्खल जाय ?”रश्मि के मुख लाल हो गेल । झट से बोलल ।“दयानन्द, हमहूँ तोरा
से एक विषय पर बात करे ल चाहऽ हलूँ । ईहो हम्मर बियाहे से सम्बन्ध रक्खऽ हइ
।““अइसन बात हइ ?” - दयानन्द के त्योरी चढ़ गेल ।रश्मि जरूरत से जादे
गम्भीर होके बोलल ।“ई बियाह सम्भव नयँ ।“दयानन्द के रीढ़ से मानूँ शीत के
लहर दौड़ गेल । ऊ दिल के धड़कन के वश में करे के कोशिश कइलक ।मौन छा गेल
।वातावरण के नीरवता शरीर आउ मन के जब चाटे ल शुरू कइलक त रश्मि उठ गेल ।"अब
हम चलऽ हियो । बहुत देर हो गेल ।"दयानन्द ओरा तरफ देखके मुसकइलक ।"रश्मि,
तोर बात के हम्मर उत्तर बहुत छोट्टे हउ । जाय के पहिले दू मिनट लगि बइठ जो
। हमरा आउ भी कुछ कहे के हउ ।" - एतना कहके दहिना हाथ देके ओक्कर बाँह के
जरि जोर से दबइलक ।रश्मि झुकके बइठल रहल । मुख लाल हो गेल ।दयानन्द एकरा पर
ध्यान नयँ जाय के अभिनय करते बात आगे बढ़इलक ।"रश्मि, तोर व्यवहार हमरा
अचरज में डाल देलको ह । अगले महिन्ने बियाह के तिथि तय करे के बारे हमन्हीं
निश्चय कइलूँ हल, शायद एक महिन्ना पहिले । ऊ समय के तोर मुखभाव हमरा अभीयो
अच्छा से याद हके । केतना सुन्दर सपना के प्रतिबिम्बित कर रहल हल ऊ मुख
!"अप्पन चहलकदमी फेर चालू कइलक । ओक्कर दहिना हाथ के मुट्ठी बायाँ हाथ पर
प्रहार कर रहल हल ।"लेकिन अब तोर व्यवहार अचानक बदल गेलो ह । तूँ अब पहिले
वली रश्मि नयँ रहलँ । हमरा बारे तोर भावना सब मर गेलो ह ।"दयानन्द रश्मि के
मुख देखलक । रश्मि कुछ बात नयँ कइलक । लेकिन उच्छ्वास के वेग, ओक्कर
उद्विग्नता चिल्ला-चिल्लाके बोल रहल हल ।दयानन्द धीरे-धीरे होंठ हिलइलक ।
ओक्कर मुख पर अर्द्ध क्रूर हास देखाय पड़ रहल हल । गम्भीर होके बोलल ।"ई सब
कइसे हो गेल ? कहीं हमहीं कभी गलती से तोरा अप्पन असली रूप तो नयँ देखा
देलिअउ, ई हमरा शंका हो रहल ह ।"ओक्कर बात के शैली रश्मि के अचानक भयभीत कर
देलक ।"तोर असली रूप कइसन हको ?" - अवाज़ में बड़बड़ाहट हल ।दयानन्द ठठाके
हँस पड़ल ।"हा ! हा !! हा !!! असली रूप ! ठीक हउ । हमरा बारे जब तोर कुछ भी
भावना ही शेष नयँ रह गेलो ह त तोरा बता देवे में कोय हर्जा भी नयँ हउ
।"एतना कहके ओक्कर तरफ झुक्कल । ओक्कर आँख रश्मि के छाती पर मानूँ प्रहार
कर रहल हल ।"रश्मि, तोर पहले के स्थिति एक मुग्ध स्थिति हलउ -- भ्रान्ति के
स्थिति । कोमल, सुन्दर भावना तोर चारों तरफ चक्कर लगा रहलो हल । बहुत कुछ
तोर ई भावना के अप्पन अनुकूल उपयोग भी कर लेलिअउ । रश्मि, हम तोरा प्यार
करऽ हिअउ, अइसन अगर तूँ समझऽ हँ त ई तोर भूल हउ ! समझलँ ? एतना दिन तोरा
साथ हम प्यार के खाली नाटक कइलियो ह ! समझलँ ? काहे ? काहे कि हमरा चाही हल
तोर जयदाद ! हम्मर प्रमुख उद्देश्य हलउ पइसा । जेकरा ल पइसे प्रमुख होवऽ
हइ, ओरा ल भावना के कोय जगह नयँ होवऽ हइ । समझलँ ? मूर्ख लड़की ! हम्मर
असली रूप हउ एगो शैतान के रूप ! पइसा ल, जयदाद ल हम कुछ भी कर सकऽ हिअउ !
शायद ई बात के तोरा पर प्रयोग करे में बहुत समय बाकी नयँ हउ !"ओक्कर मुख
मानूँ चकनाचूर हो गेल हल । आँख भँवर जइसन घूमते प्रतीत हो रहल हल ।रश्मि
काँप गेल । होंठ काँप गेल । दयानन्द के मुख पर अचानक प्रकट होल अमानुषता
ओक्कर हृदय के छलनी करे लगल । उठके खड़ा होवे के कोशिश करके फेर बइठ गेल
।दयानन्द जेभी से सिगरेट निकालके जलाके गहरा धुआँ छोड़ते बोलल ।"रश्मि !
रश्मि ! एक बात हमरा समझ में नयँ अइलउ । एतना दिन तक एतना अधिक प्यार करे
वली अब बदल कइसे गेल ? काहे ल ?""हरेक बात के कारण देना ज़रूरी नयँ !" -
रश्मि धीरज धरके बोलल ।"हा ! हा !! हा !!! हमरा ल आसक्ति बिलकुल समाप्त
करके तूँहीं एक तरह से हमरा पर उपकार कइलँ हँ । हमरो तोरा से बियाह करे के
इच्छा काहाँ हउ ? हम साफ-साफ बता देलिअउ न कि हमरा चाही हल खाली तोर जयदाद
!""त ई हउ तोर असली रूप ! शैतान कहीं के ! ई तो हम पहिलहीं समझ गेलियो हल !
ओहे से तोरा दूर करे के प्रयास कइलिअउ !" - रश्मि चिल्ला उठल । ऊ समय के
माहौल में भी ओक्कर मुख क्रोध से लाल हो गेल ।दयानन्द के त्योरी चढ़ गेल
।"प्रयास कइलँ ? काहे ल ? एकरा से कीऽ लाभ ?"रश्मि कुछ कहहीं जा रहल हल ।
कुछ खयाल में आ गेला पर अचानक पीछे खिसक गेल । दयानन्द के मुख पर तीक्ष्ण
दृष्टि डालते पूछलक ।"ई सवाल तूँ काहे ल कर रहलँ हँ ?"दयानन्द सिगरेट के
निच्चे फेंकके गोड़ से मसल देलक । सिर ऊपर करके क्रूर दृष्टि डालते बोलल
।"नाटक कर रहलऽ हँ ? पिछला महिन्ना के सुभाष के पार्टी के दिन आद हउ न ?” -
एतना कहके ओक्कर तरफ अइसे देखलक मानूँ ओकरा पर प्रहार करे ल चाहऽ हल । “अगर
आद नयँ हउ त अचरज के बात हउ ! ऊ रात के तूँहीं सेवा के विचार से अप्पन कुल
जयदाद हम्मर पाँच नर्सिंग होम के नाम से लिख देलँ ! हइ न ?हा ! हा !! हा
!!! रश्मि ! अब तूँ भिखारनी हो गलँ हँ ! तोर नाम से एक्को पइसा नयँ बचलो ह
! समझलँ ?"दयानन्द अट्टहास कइलक । ओक्कर अट्टहास के अवाज बंगला के अन्दर
गूँज रहल हल ।रश्मि के मुख श्वेत हो गेल । होंठ कुछ बोले के प्रयास कर रहल
हल, लेकिन कोय शब्द निकल नयँ पा रहल हल ।"हा ! हा !! हा !!! रश्मि ! तोरा
से अब हमरा दू पइसा के भी प्रयोजन नयँ हकउ । तोर जीना हमरा ल काँटा जइसन लग
रहलो ह ! तोरा हीआँ बोलावे के कीऽ उद्देश्य हलउ, मालूम हउ ? ई एकान्त बंगला
हउ । हीआँ कुच्छो कइल जाय त केकरो कानो कान खबर नयँ होतउ ! रश्मि ! अब तोरा
जान मारके तोर हड्डी-मांस के अलग-अलग करके मांस के अम्ल में गला देवउ ! तोर
अस्थि-पंजर के नर्सिंग होम में रख देवउ ! रश्मि ! कइसन लगलउ हम्मर योजना ?
हा ! हा !! हा !!!"दयानन्द पागल के तरह हँस्से लगल । ओक्कर मुख पर प्रकट
प्रेतकला रश्मि के देह में धीरे-धीरे भय के बौछार पैदा करे लगल । देहो
थरथराय लगल । प्राण के भय से ओक्कर स्वर धीमा होके, गला सूखके मुख भी चूना
जैसे उज्जर होवे लगल ।कपाट के तरफ जाके दयानन्द ओक्कर दरवाजा खोललक । बोतल
के शराब के उँड़ेलके पानी मिलइलक आउ गटागट पी गेल ।भयभीत रश्मि के आँख
ओक्कर हरेक हरकत के पीछा कर रहल हल ।दयानन्द मुड़ल ।नशा में धुत्त ओक्कर
आँख लाल होल हत्यारा के भाव प्रकट कर रहल हल । रात्रि के नीरवता शरीर आउ मन
के चाट रहल हल । स्तब्ध वातावरण हल । भय के शीतल तृणभूमि हल ।दयानन्द तेजी
से रश्मि तरफ बढ़ल । रश्मि घबराके उठ गेल । ओक्कर मुख प्राण भय के कारण
चूर-चूर हो गेल । दयानन्द के हाथ ओक्कर बाँह के पकड़ लेल जइसे ऊ विकार
ध्वनि में चीख पड़ल ।दयानन्द तेजी से रश्मि के तरफ चलके आल । रश्मि घबराके
उठ गेल ।दयानन्द पागल के तरह हँसते मुँह से निरर्थक शब्द निकालते ओकरा
अन्दर के कमरा तरफ घसीटे लगल ।"पिशाच ! हमरा छोड़ ! नयँ तो पुलिस के बोलइवउ
!"ओक्कर चिल्लाहट के दयानन्द पर कोई असर नयँ होल । ठहाका लगइते ऊ ओकरा
कोठरी के अन्दर ले गेल आउ पलंग पर पटक देलक ।"जरि सन भी दरद नयँ होतउ,
रश्मि ! तूँ मर गेलँ हँ, अइसन तोरा भान भी नयँ होतउ । बहुत शान्त मौत !
समझलँ ? एगो निम्मन लड़की जइसन बइठ जो । दूइये मिनट । अन्दर में ऑपरेशन रूम
हउ न ? सब कुछ तैयार करके अइलियो ह ।" - अट्टहास करते बगल के कोठरी में गेल
।आँख से ओकरा ओझल होवे के देर हल । रश्मि उठके खड़ी हो गेल । ओक्कर
हाथ-गोड़ तेजी से चले लगल । एतने में दयानन्द फेर अन्दर आल । ओक्कर हाथ में
दरवाजा के ताला के चाभी (कुंजी) हल ।"अहा ! चकमा देवे के प्रयास ! शाबास !
लेकिन कोई लाभ नयँ !"रश्मि द्वेष भरल दृष्टि से ओरा देखके चीख पड़ल ।"मूर्ख
! तोर दिमाग खराब हो गेलो ह ! शैतान कहीं के !"दयानन्द जोर से हँस पड़ल ।
बाहर जाके दरवाजा बन्द कर देलक । फेर ताला लगावे के अवाज सुनाय देलक ।रश्मि
उन्मत्त जइसे समुच्चे कोठरी पर सरसरी निगाह डाललक । हूआँ से छुटके निकल
जाना ही ओक्कर पहिला काम हल । समुच्चे शरीर अइसे काँप रहल हल मानूँ थकके
चकनाचूर हो गेल ह । हाथ-गोड़ तो मानूँ शक्तिहीन हो गेल हल ।दयानन्द कहलक हल
- "दूइये मिनट !""लगऽ हके कि कल्पना से भी अधिक भयंकर मौत हमरा मरे के हके
।"आँख के सामने मृत्यु के नाच चल रहल हल । समय गुजर रहल हल ।पागल नियर
कोठरी में दौड़ लगइलक । कहूँ कइसनो रस्ता देखाय नयँ देलक ।अचानक ओकरा कुछ
खियाल आ गेला पर ओक्कर आँख चमक उठल ।ई बंगला के पीछे एक तुरी आल हल । ई
कोठरियो में आल हल । ओक्कर आद के मोताबिक ई कोठरी के शौचालय के खिड़की में
लोहा के कोय छड़ नयँ हल ।एतने आद आवे के देर हल । ऊ खुशी से उछल पड़ल ।
शौचालय के दरवाजा खोललक । खिड़की के दरवाजा बन्द हल । एकरो खोललक । बाहर के
हावा के झोंका अन्दर आल ।दिल जोर से धड़क उठल । खिड़की के नीचे स्टूल रखके
ओरा पर चढ़के खिड़की के छज्जा के पकड़के देह के ऊपर उठावे ल शुरू कइलक ।
ओक्कर शरीर खेल के अभ्यस्त हल । ओहे से आसानी से खुद के खिड़की के बाहर
निकाल लेलक आउ बाहर के अन्हरवे में कूद पड़ल ।दिल तेजी से धड़क रहल हल ।
पागल नियर गेट तरफ भागल । कदम-कदम पर मौत के लाल जीभ ओक्कर पीठ के चाटे के
प्रयास कर रहल हल ।जमीन के ऊँचाई-गहराई के बिना कुछ खियाल कइले सरपट भागते
कार तक पहुँच गेल, दरवाजा खोललक आउ अन्दर घुस गेल । तुरन्त कार चालू कइलक ।
छोड़ल रॉकेट के वेग नियर पल भर में ही कार सिकुड़के गायब हो गेल ।कार के
शब्द सुनके दयानन्द दरवाजा के पास दौड़के आके खड़ा हो गेल । ओक्कर मुख
शान्त हो गेल ।कार जे दिशा में गेल ओद्धिर एक टक देखते रहल । होंठ धीरे से
विकसित होके मन्दहास बिखेरलक । वापस मुड़के टेलिफोन तरफ चलके नम्बर डायल
कइलक ।"हैलो, गोपी ?""हाँ, बोल रहलियो ह । कीऽ बात हउ ?""तूँ जइसे बतइलँ
हँल ओइसहीं कइलिअउ ।""बहुत अच्छा । ओरा कोय सन्देह तो नयँ होलउ ?""नयँ । ऊ
बहुत अधिक डर गेल ह ।"दयानन्द घट्टल घटना विस्तार से कहके सुनइलक । सब कुछ
सुन लेला के बाद गोपीनाथ कहलक – "ठीक हउ । अब अराम से सो जो । कल कुछ घट
सकऽ हउ । सावधानी बरत । आवश्यक होलउ त हमरा फोन कर ।""ठीक हउ ।"