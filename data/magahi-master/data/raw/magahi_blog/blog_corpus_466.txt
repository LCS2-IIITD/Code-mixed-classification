[कहताहर - कुलवन्ती देवी, चुटकिया बाजार, सिमली शाहदरा, पटना सिटी]एगो अदमी
अपना के भारी शहंशाह समझऽ हलक बाकि ऊ हलक भारी कंजूस । से ओकरा हीं कोय
अतिथि जदि आवऽहलक तऽ ऊ ओकरा कोय-न-कोय बहाना बना के टरका दे हलक ।एक तुरी
ओकर एगो बड़ा पुराना इयार ओकर घर आयल । अयला पर ऊ ओकरा अप्पन बैठका में
बैठयलक, ओकर कुसल-क्षेम पुछलक आउ बचपन के इयाद करके हँसी-मजाक कयलक । ओकरा
पैर धोवे ला ऊ पानी भी मँगौलक ।भोर के बेरिया हल । जब बातचीत करइत कुछ
समइया बीत गेल तऽ अप्पन बोली में असीम प्यार भर के ऊ कहलक - "आज एकादसी हवऽ
। हमनी हीं सबकी उपवास हवऽ । कल रात के कुछ बासी बचल तऽ हे बाकि तूँ बसिया
तो खैबऽ नऽ । से ई घरवा से निकलला पर अगलके मोड़ पर बंसी हलवाई के दूकान
हवऽ । से तूँ उहाँ कचौरी जलेबी भरपेट जरूर खा लिहऽ, तोरा हम्मर किरिया ।"