गेल । ऊ गोड़ लागलक आउ अप्पन घरे ले गेल । उहाँ भी दू - चार दिल रहलन । फिर कहलन
कि सांप चेला , अब हम घरे चलम । सांप सुन के मुनरिका लौलक आउ दे के कहलक कि
हमरा गरीब से एही वनइत हे । सांप बोलल कि मुनरिका में गुन हे कि जब अपने पर आफत
आयत तो आग के धाह देंखा के कहब कि हे सत् के मुनरिका हमरा पर सहाय होवऽ । बाबा
जी चेला के आसीरवाद दे के चल देलन । रास्ता में सोचलन कि बाघ आउ साप तो हमरा एतना
मानलक । चलीं देखे सोनारवा  ही कइसन मान होबऽ हे ? उहां से बाबाजी सोनरा ही
पहुंचलन ।
चाल कयलन तो जबाव मिलल कि कउन टर्रटराइत हऽ जी ? तब बाबा जी कहलन
कि  ए जजमान खिसिआ मत । तनी हमर मोटरिया देखिहंऽ । हम दीसा फिरले आवइत ही ।
बाबा जी अप्पन मोटरी रख के दीसा फिरे गेलन । तब तक सोनरा खोल के मोटरी देखे लगल ।
ओही दिन राजा ही चोरी होयल हल । ओही - ओही चीज बाबा जी के मोटरी में हल । सोनरा
चट दिन ओकरा ओयसही बान्ह के राजा साहेब ही देखा देलक । राजा पूछलन कि बाबा जी
कहां गेलन ? सोनरा कहलक कि दीसा फिरे । जब बाबा जी सोनरा ही पहुंचलन तो राजा
पृछलन कि ई सब तूं कहा से लौले हँ ? बाबा जी कहलन कि हमरा बाघ आउ सांप चेला
देलन हे । राजा डांटलन आउ पकड़ के ले चललन कि तोरा ई सब धन बाघ आउ सांप देलक
हे ? ले जा के ओकरा काल कोठरी में बंद कर देलक । फंसिआरा के फांसी देवे के हुकुम
भेल । फसिआरा कुछ देर ला गांजा के दम लागाबे लगल तो बाबाजी भी कहलन कि जरा
हमरो एक दम लागाबे दऽ । आखिर जान तो मारबे करबऽ । एगो फंसिअरवा कहकई कि दे
देहीं एक दम फिर तो सरही ला हई । बाबा जी के चिलिम मिलल तो ऊ मुनरिका के धाह
देखा के कहलन कि हे सत् के मुनरिका हमरा पर सहाय होवऽ । सुनतहीं  साप हनहनाइत पहुंच
गेल । बाबाजी सब हाल कह देलन । साँप बोलल कि हम राजा के एकलौता बेटा के जाके डंस
देववऽ तो ऊ मर जतई । तूं जाके कहिहंऽ कि हमहू झाड़ऽ ही । फिन सांप उहां से चलल
आउ राजा के बेटा के आन के डंस लेलक । राजा के बेटा मर गेल । चारो दने हाहाकार मच
गेल ।
बाबा जी काल - कोठरिए में से ही कहलन कि कउची के हल्ला हे ? एतना सुन के लोग
कहलक कि राजा के बेटा के सांप काट लेलक हे । बाबा जी कहलन  कि हमहू तनी मानी
झाड़ - फुंक करऽ ही । ई खबर राजा के सुनावेल गेल तो राजा जल्दी बाबा जी के बोलौलन ।
बाबा जी उहां जा के कहलन कि जल्दी से एक मन लावा आउ दूध जुटाई । राजा साहब के
हुकुम दैते दूध लावा तइयार हो गेल । बाबा जी दूध लावा मिला देलन आउ केवाड़ी बंद कर
देलन । सांप थरन से उतरल आउ दुध लावा पी गेल आउ राजा के बेटा के लहर भी तीर
लेलक । राजा के बेटा जी गेल । सांप जंगल में चल गेल । राजा बेटा के जान बचे के खुसी
में बाबा जी के पहिले के धन तो देइए देलन अपना तरफ से भी ओकर दोगुना लगा के विदा
कयलन । बाबा जी खुसी में अप्पन घर आ गेलन । उनका उपकार के फल मिल गेल । खिस्सा
गेलवऽ वन  मे समझऽ अप्पन मन में ।


