कि “ पिताजी हम अप्पन वतन जायम ! ” तब राजा के मनमाना धन देला पर भी विजय कुछ
नऽ लेलन आउ हाथ के मुनरिका लेके अपन नया रानी के साथ चललन । गंगा में फिनो
बासमन साव सोकाड़ा जहाज लगौले हल । दुनो जहाज पर चढ़लन तो बीच गंगा में गेला पर
सोकड़वा बिजय के उलट देलक आउ खाली रनियाँ के ऊ पार कर देलक आउ रहता बता
देलक कि ओही में तोर सइतिन हथुन । ऊ सहतिन के पास जाके सब हाल सुनालक । हुआं
खिचड़ी चढ़ले हल ।
इधर चार मलाह गंगा जी में महाजाल डालले हलन । से जाल तीरते - तीरते ऊ सब से
तिराते नऽ हल । उहाँ एगो कनुनिया बुढ़िया पता बहारइत हल , ओकरा बोला के ऊ सब कहलन
कि आव , तीर , तोरा भागे जे निकल जाउ । बुढ़िया जाल के तीरते - तीरते उपरे ले आयल तो
बिजय निकललन । बुढ़िया खिसिया के गारी देलक कि मुरदा निकालें ला कहले हल । बुढ़िया
चल गेल पत्ता बहारे आउ मलहवन जाल डाले लगलन । एने विजय घामा लगल तो उठ के घुमे
लगलन । मलहवन के नजर पड़ल तो ओहनी दउड़लन आउ बुढ़िया भी दउड़ल आउ बोलल
कि करार के मोताबिक ई हमर हे । ई पर मल्लाह आउ बुढ़िया अपने में लड़े लगलन । विजय
कहलन कि तोहनी कछमछ के खताहर हे , हम बुढ़िया ही जायम । ई दूगो फुटहो देत तो खा
के रह जायम । बुढ़िया विजय के लिया गेल । उहां ऊ चुलहा में पत्ता झोके के काम करे
लगलन । जे भुंजा जाय  ओकरा में से एक फांका लेके फांक जाथ । ऊ दिन से उनकर नाम
 “ भसकवा ” पड़ गेल ।
एगो दोसर देस के राजा स्वयंबर रचलक कि ह्म्मर हाथी जेकरा गला में माला डाल
देत ओकरे सा्थ हम अप्पन बेटी के सादी कर देम । उहां बड़ी अदमी जाइत देख के भसकवा
रौवे लगल कि हम हूं जायम । बुढ़िया खिसिआय कि बिस्टी पेन्ह के तूँ काहे ला जयबे ।
बाकि सब के कहै पर बुढ़िया जाय देलक । स्वयंवर में जाके एगो टिल्हा पर ऊ बइठ गेल ।
सब लोग कुरसी - चौकी पर बइठलन । हाथी माला लेके छुटल तऽ केकरो गला में नऽ डाल के
टिल्हा पर बइठल भसकवा के गला में माला डाल देलक । हल्ला भेल कि हाथी बउरा गेल
हे । फिन दोसर हाथी मँगावल गेल । तो फिनो ई हाथी भी भसकवे के गला में माला डाल
देलक । फिनो ह्ल्ला भेल कि हाथी बउरा गेल हे । ई सुन के राजा के बेटी कहलक कि हाथी
नऽ बउरायल हें हमरा  एकरे से सादी लिखइत हे । ओकरा पकड़ के ले जायल गेल आउ
रोयतै - रोयते ओकरा स्नान करावल गेल आउ सादी कर देल गेल । जब रात के ऊ कोहबर में
गेल तो चुपचाप खड़ा हल । रानी कहलक कि तू जात के छोटा हऽ से ई से पलंगिया पर
नऽ बहठहत हऊ । एकरा पर बिजय कहलन कि हम जात के छोटा नऽ ही । जहसन हमर
बेलमन्ती रानी के मुरत तरवा मे हे ओइसन तोर मुंहो में नऽ हवऽ ।  एकरा पर ऊ सइतिन से
भेट करे ला कहलक । फिनो कहलक कि वाबूजी से खाली सोबरन के छड़ी छोड़ के कुछ मत
लिहंऽ । विजय ससुर से आज्ञा मांगलन कि हम वतन जायब । ससुर सुँहमाँगा घन देवे चाहलन
बाकि ऊ सोवरन छड़ी छोड़के आउ कुछ नऽ लेलन । हुऑ से गंगा के किनारे पहूचलन तो बासमन
साव सोकाड़ा से भेट गेल । अबरी सोकाड़ा के जहाज पर बइठ के दुनो पार हो गेलन । ऊ पार
होके विजय मंदिल के रास्ता बता देलन कि तू चलऽ हम गगा स्नान करके आवइत ही । रानी
सोबरन छड़ी लैके मंजिल में पहुंचलन आउ सइतिन से सारा बेयान कह सुनवलन ।

