एगो राजा हलन जे संतान ला एक - एक करकै छव गो सादी कयलन बाकि कोई
लइका-फइका न भेल । अंत मै एगो आउ सादी कयलन । भागबस ओकरा से गरभ रह गेल ।
जब ई बात पहिलकी छवो रानी जान गेलन तो ओहनी के सक भेल कि अब हमनी के इहाँ
रहतब न हे । से छवो मिल के ओकरा पर दोस मढ़लन आउ राजा से कह के घर से निकलवा
देलन । छोटकी रानी निकल के भीख - दुख मांगे लगलन आउ अप्पन जीवन पाले लगलन ।
एक दिन उनका एगो बेटा जलम लेलक । ओकरा पोसे - पाले लगलन । अब ऊ जब जवान भेल
तो कामकाज ला इघर - उधर जायल चाहलन । ओकर माय कहलकई कि पूरब जइहंऽ पच्छिम
जइहंऽ उतर जइहंऽ बाकि दक्खिन मत जइहऽ बेटा । ई बात सुन के एकर कारन जानल
चाहलक । माय पहिले तो न बतावल चाहे बाकि अंत मै कहलक कि दक्खिन मै तोर बाप
के राज हवऽ । उहां राजा के छव गो  रानी हमर सइतिन हय । तोरा जान गेला पर जान से मुआ
देथुन । एतना सुन के लड़का न मानलक आउ दखिने तरफ निकलल । उहां जा के राजा किहां
ऊ काम करे ला रह गेल । कुछ दिन के बाद रनियन के मालूम हो गेल कि ई राजा के छोटकी
रानी के बेटा हे । राजा जान जयतन तो हमनी के निकाल के एकरे रख लेतन । ई से ओहनी
राजा के पास चुगली करके लड़कवा के बंधवा देलन । ढेर दिन होवे पर ओकर मइया रोइत - रोइत
खोजे निकलल ।
ओकरा रोआई आउ विलाप से पेड़-बाग सब मुरझाय लगल । ओकरा पता लगल
कि हमर बेटा राजा किहां बंधायल हे तो रोज राजा के पिछुती रेंड़ के झोराड़ मे जा के रोवे
लगल । रोआई सुन के एक दिन राजा अप्पन नोकर के भेजलन । नोकरवन जा के पुछलन कि
तूं के हऽ ? देव हऽ कि पितर हऽ कि जिन्न हऽ कि परी हऽ । तोरा का दुख पड़लवऽ कि
इहां आन के रोज रोवऽ हऽ ? तइयो ऊ रोवते गेल | तब ई विलाप सुन के खुदे राजा आ
गेलन आउ पुछलन कि तूं के हऽ आउ काहे ला रोइत हऽ । तऽ रानी बोलल कि हमर एगो
लड़का अपनही हीं काम करे ला आयल हल आउ अपनै ओकरे बान्हले ही ।  एही ला हम
रोवऽ ही । राजा ओकरा बारे में सब हाल जानल चाहलन तऽ ऊ पीछे के सव कहानी कह
सुनौवलक कि जब हमरा गरभ रहल तबहिए हमर छवो सइतिन हमरा बरै से निकलवा देलन ।
ओही गरभ के लड़का के अपनै बान्हले ही  ! ता दिन से हम कोई तरह मांग - खाके जिनंगी
बितावइत ही  । राजा एतना सुन के बेटा ला बेआकुल हो जाइत हथ आउ छवो रानी के
खादे - भूंसे गड़हारा भरवा देइत हथ । फिन छोटकी रानी के महल में ले जा के रखे लगलन ।
ओही लड़का राजकुमार बनल । कुछ दिन के बाद ओही राजा भेल ।



