देलन आउ चल देलन । एकरा बाद गुलम पीरसिंह दरखत के उठा के पटक देलन कि ऊ चार 
टुकड़ा हो गेल आउ अखाड़ा के जइसे - तइसे करके चल देलन । ई हाल देख के सातो भाई 
एक दिन छिप के देखे गेलन । गुलम पीरसिंह अयलन तब सातो भाई ललकरलन । ओहनी
 सब हाथी पर चढ़ल हलन , से पारा - पारी ऊ सबहे के हाथी समेत उठा के फेंक देलन कि सातो
 लापता हो गेलन । सबेरे राजा के सब हाल मालुम भेल तो युद्ध खातिर पुरा फौज लेके चल
देलन । ई सुन के गुलम पीरसिंह के माय आउ नाना - नानी सब रोवे लगलन । तब गुलम पीरसिंह
 सबके चुप करा के अकेले जाके राजा से कहलन कि सातो लड़का तो जम्हलोक चल गेलथुन । 
अबहियो तोरा होस नऽ होलवऽ ह ? राजा गौर से देखलन तब ऊ लइका के चेहरा - मोहरा 
ठीक उनके नियन मिलइत हल । राजा के चुप देख के लड़का कहलक कि जब सातो लड़का
 मर गेल तो का हम तोहर लड़का नऽ हिवऽ । एतना सुन के राजा गुलम पीरसिंह के हाथी पर 
चढ़ा लेलन आउ छाती से लागा लेलन । सब बात जान के राजा रानी के डोली पर चढ़ा के घरे
 लवलन । 

एक दिन सातो सतेली माय आउ अप्पन माय पंखा हँऊक  के बेटा के भोजन खिआवइत 
हलन तो सतेली माय कहकथिन कि हम्मर बेटा के तो मारिये देलऽ । बाकि तू कपिल मुनी के
 बेटी से बिआह करऽ तब नऽ जानीं कि तोर बहादुरी हे । एतना सुन के गुलम पीरसिंह खाना
 से उठलन आउ चल देलन । राह में एगो अदमी के ताड़ के पेड़ के बंसी बना के मछरी मारइत
 देखलन । ओकरा देख के ऊ कहलन कि ई तो बड़ा भारी वीर हे । तब बंसीसिंह कहलन कि 
हम का ही , वीर तो हथुन गुलम पीरसिंह । गुलम पीरसिंह कहलन कि हम ही तो ही । तो बंसी
सिंह बंसी छोड़ के उनके साथ चले लगलन ।
ओहनी दुनो जाइत हलन तो देखलन कि एगो अदमी बाघ नाथ के दौंरी करइत हे ।
गुलम पीरसिंह कहलन कि ई तो बड़ा बहादुर हे । एतना सुन के बघउत सिंह कहलन कि वीर 
तो हथ गुलम पीरसिंह जे राजा के सातो बेटा के हाथी समेत फेंक देलन कि लापता हो गेलन ।
 गुलम पीरसिंह कहलन कि ऊ तो हम ही ही । एकरे पर बघउतसिंह दौरी छोड़ के साथ हो गेलन । तीनो साथे चललन । कुछ दुर गेलन तो भोजन ला आग लेवे बंसीसिंह के एगो सहर 
में भेजलन । सहर में बंसीसिंह देखइत हथ कि उहाँ बजार सजल हे बाकि कोई अदमी नऽ हे
 । घुमइत - घुमइत एगो दइत बुढ़िया मिलऽ । ओकरा पास आग हल । जाके माँगलन तो कहलकई 
कि ले लऽ नऽ बबुआ । जब आग लेवे लगलन तो पीछे से दइतिन मुँह बाके खा गेल । एने
गुलम पीरसिंह आसा देखइत निरास हो गेलन तो बघउतसिंह गेलन । उहाँ बुढ़िया भिर आग 
देख के निहुर के लेवे लगलन तो दइतिन बुढ़िया उनकरो निगल गेल । हार - दाव देख के अंत
 में गुलम पीरसिंह गेलन आउ सुनसान सहर देख के सोचलन कि जरूर कोई बात हे । एगो बुढ़िया भिरू आग घुआँइत देख के समझ गेलन कि एकेरे सब करमात हे । से ऊ आग लेइत
खनी पीछे भी नजर रखले हलन । जब बुढ़िया निगले खातिर चलल तो ऊ एक मुक्का ओकर गरदन पर जलन तो झटसिन बघउतसिंह बाहर निकललन । दुसर मुक्का में बंसीसिंह निकल गेलन , फिन तेसर मुक्का मारलन तऽ सहर के दस - बीस आदमी निकललन । आऊ ऊ सब हाथ 
जोड़ के कहे लगलन कि सरकार आउ मारीं । सहर के सभे अदमी के एही निगल गेल हे । ई सुन के दइतिन घिघिआयल तो छोड़ देलन । बुढ़िया उहाँ से भाग गेल । तीनों उहाँ से चललन ।





