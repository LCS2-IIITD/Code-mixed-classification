पड़िआइन के पुतोह

कहताहर - साधुशरण् , ग्राम - पो० मखदुमरबाद , जिला - जहानाबाद

एगो गाँव में एगो पाँड़े आउ पड़िआइन रहऽ हलन । उनका खालीं एगो बेटी हल ।
 बड़ी दिन तक कोई बेटा न भेल । पाँड़े रोज आलसी के तरह सूतल रहथ । ढेर मानी दिन उठ
 जाय तइयो ऊ न उठथ । एक दिन पड़िआइन कहलन कि तोरा बेटा का होतवऽ । सबेरे उठऽ 
हइये नऽ धूमऽ फिरऽ हइये नऽ । से एक दिन पाँड़े जी खूब तड़के उठलन आऊ नेहा - घोवा के 
चलल आवइत हलन । राह में एगो महात्मा खड़ाऊँ पर चढ़ल जाइत हलन । पाँड़े के सबरे 
देखलन तो पुछलन कि तूँ ई घड़ी कहाँ जाइत हें । पाँड़े जी कहलन कि हमरा कोई बेटा नऽ हे । ओही ला जाइत ही । महात्मा जी कहलन कि ई मट्टी ले जो आउ अप्पन मेहरारू के कान
 में डाल दे । पाड़े अइसने कयलन आउ उनकर अउरत के गरभ रह गेल । नौ महीना के बाद 
उनका एगो बेटा पैदा लेलक । ऊ लइका रोज एक जौ बढ़े । थोड़ ही दिन में सेयान हो गेल ।
पड़िआइन चाहलन कि अप्पन तो संतान के एके घर में सादी कर दीहीं । बाकि लड़कावा 
गोलावट सादी करे ला तइयारे न होवे । अंत में माय के जिद्द रोप देला पर बेटा सादी करे ला
 तइयार हो गेल । एके घर में सादी ठीक हो गेल । पहिले पड़िआइन के बेटी के बराती आयल ।
 सादी - उदी हो गेल । बेटा के बराती जाय के तइयारी भेल तो नहछूर के पहिले बेटवा कहलक
 कि हमरा बड़ी गरमी लाइत हे । मना कयला पर भी ऊ न मानल आउ लोटा - डोरी लेके बाहर 
कुआँ पर नेहाय चल गेल । उहाँ जा के लोटा - डोरी कुंआ पर रख देलक आउ अपने ओकरा में कृद गेल । एने बराती के जाय में कुबेर होय लाल से खोजाहट भेल । लोग कुआँ पर गेलन 
तो देखइत हथ कि ऊ ऊभ - दुब करइत हथ । उनका निकालल गेल । लोग उनका इनरडुब्बू 
कहे लगलन ।
 इनरडुब्बू के बराती गेल । सादी - विआह भे गेल । बराती लौटे लगल तो इनरडुब्बू के 
सास - ससुर कहलन कि दमाद थोड़े दिन रछ के जयतन से उनका विदाई न भेल । रात में इनरडुब्बू 
के कोहबर मिलल । उहाँ सुतल हलन तो उनकर कनेयाँ आन के अइसन मरलन कि मर गेलन । 
अन्हारे घर में सोर मचल । लोग सोचलन कि मर गेल तो अब चुपचाप सतगत कर देवे के चाहीं । से बिना हल्ला - हुसरत के इनरडुब्बू के चिरारी पर ले जाके जला देल गेल । जब कुछ
 दिन भेल तो इनरडुब्बू के मतारी इहाँ सोंच में पड़ल । पाँड़े के खीपसाना देके भेजलन । पाड़े 
समघिआना पहुँचलन तो पहिले लोग आना - कानी कयलन बाकि फिनों बता देलन । बेटा के 
मरे के हाल सुन के पाँड़े छाती में मुक्का मार के गिर गेलन । कइसहूँ होस में लावल गेलन 
तो कहलन कि " जल्दी हम्मर बाबूके चिता देखावऽ । " समघी उनका ले जाके चिता देखवलन । 
उहाँ भी ऊ छाती में मुक्का मार के बेहोस हो गेलन । लोग होस करके लावे लगलन तइयो घूर - घूर के ताकइत जाय । जब सब लोग आगे बढ़ गेलन तो फिनों ऊ घूम के चिता दने देखलन
 तऽ देखइत हथ कि उनकर इनरडुब्बू बेटा चिता से उठ के खड़ा होयलन हे ।

पाड़ेँ दउग के छाती से लगा के कहलन कि तुँ जल्दी दउग के माय भिजुन चल जा ।
 बेटा माय भिचुन अप्पन घरे आ गेलन । पाँड़े समघी से कहलन कि अब तो जे होवे ला हल




