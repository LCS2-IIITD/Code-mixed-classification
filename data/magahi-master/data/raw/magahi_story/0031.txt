एकरा बाद राजा अजगर से बिदा लेके साधु के खोजे ला चललन । जाइत - जाइत ओही 
जंगल में पहुँचलन ,  जहवाँ पर साधुजी रह हलन । जा के साधु जी के अँगाड़ी में खड़ा हो
 गेलन । जब साधु जी के ध्यान टूटल तो कहलन कि बरदान माँगो बच्चा ! साधु जी के तीन - चारबेर कहला पर राजा बोललन कि हमरा मयनावती से बिआह करवा दीहीं । हमरा धन - दौलत 
के काम नऽ है । साघु जी एगो जड़ी देलन आउ कहलन कि एकरा अप्पन कान मे डाल
 लेवें तो सुग्गा हो जयवें आउ निकाल लेवें तो अदमी बन जयवें । एकरा बाद मयनावती के 
पता बता देलन । राजा सुग्गा बन के मयनाबती के झरोखा के राह से चल गेलन । उहवाँ जाके 
ऊ अप्पन कान से जड़ी निकाल देलन , तइसहीं ऊ अदमी हो गेलन । 
मैनावती आउ राजा , दूनो रात - भर अराम कैलन । एही तरह दुनहुन कई रोज ला रहलन । एक दिन मयनावती कहलक कि अइसे चुपेचापे रहे से ठीक न होयत । तू अप्पन राज में ले
 चलऽ । उहाँ बढ़िया होयत । राजा - रानी दुनो सुग्गा - सुग्गी के रूप बनौलन आउ रानी राजा के पीठ पर उड़के बइठ गेलन । राजा उड़ चललन । उड़इत - उड़इत साधु जी के भिरू पहुँचलन 
तऽ राजा जड़ी निकाले ला ज्ञान भुल गेलन । से ऊ अदमी के सकल में न होयलन आउ साधुओ 
जी के पास अब असली जड़ी न हल । फिन दूनो उहाँ से उड़इत - उड़इत अजगर सरप भीर चल
 अयलन तो अजगर कहलक कि तोरा पास हम मनी काहे ला देली हल ? ओकरा से जउन 
काम लेतऽ हल ओही काम ऊ कर देतवऽ हल । अजगर झटपट जाँघ के पास जड़ी रगड़ देलक
 आउ मनी निकल आयल आउ दुनो के अदमी के रूप बना देलक । साँझ हो गेल हल । अजगर
 दुनों के ठहरे ला कहलक बाकि ओहनी न ठहर सकलन । घोड़ा पर चढ़के दूनो चल देलन ।
 रस्ता में एगो ठग लग गेल । राजा - रानी एगो सहर मै पहुँचलन आउ रानी से कहलन कि हम 
घोड़ा के दाना आउ भोजन लागि जाइत हिवऽ , तब तक तू एहीजे रहिहऽ । राजा दाना - चारा 
तउला के दाम देलन । 

ओहजे ऊ सब छोड़ देलन आउ कहलन कि हम आवऽ हिय तब ले जायब । फिन
भोजन के समान खरीद के ओहजे छोड़ देलन । पान लेवे पनेरिन भीर पहुँचलन तो राजा के
 सूरत देख के पनेरिन मोहित हो गेल । पनेरिन राजा के जादू से घोड़ा बना के घरे बान्ह देलक । 
रानी एने अहर देखइत हथ , 
पहर देखइत हथ , जब बड़ी देरी हो गेल तब चले ला तैयार भेलन ।
 एही बीच ओही ठग आ के रानी के बरियारी लिया चलल । रानी कहलन कि तू आगे - आगे
चलबऽ तब नऽ ठीक होयत । हम आगे - आगे चलब तो लोग बहिन समझतथुन , पर अब तो
 हम तोर जनाना हो गेली हे । एतना सुन के ठगवा फुल के तुम्मा हो गेल आउ लापरवाही से
 आगे - आगे चले लगल । तब तक रानी पीछे से अप्पन तलवार निकाल के ठग के मार देलन । 
फिन उहाँ से रानी ( मयनावती ) मरदाना के भेस बनाके राजा के खोजे सहर में निकललन । उहाँ 
के राजा सोयंवर रचवले हलन कि जउन लड़का उड़इत तिलंगी के पकड़ लावत ओकरे से हम
अपन बेटी के बिआह कर देव आउ समुचे राजपाट भी ओकरे दे देब । मयनावती अमन घोड़ा 
के चार कोड़ा नरम आउ चार कोड़ा गरम मारलक तो घोड़ा अकास में जाके तिलंगी के पकड़ 
लेलक । फिन चार कोड़ा गरम आउ चार कोड़ा नरम मारलक तब नीचे चल आयल । राजा 
अपन बेटी के पुरुखधारी मयनावती से विआह कर देलन । जब कोहबर मिलल तब मयनावती 
पलंग के बीच में तलवार रख देलक आउ दुनो पलंग के एक - एक पटिया पर सुतलन । राजा





