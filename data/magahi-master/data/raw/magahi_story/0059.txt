के साथे घोड़ा पर सवार होके फूलकुमारी के खोजे चलल । रस्ता में एगो , कम खोराकी नाम
के अदमी नोकरी खोजे जाइत मिलल । ऊ पलभर में मन - दू मन गटक जा हल । राजा ओक अप्पन नोकर रख लेलन । फिनो आगे बढ़लन तो एगो कमडेग मिलल जे एक डेग में सात 
समुन्दर पार कर जा हल । ओहू नोकरी खोजइत हल । राजा ओकरो रख लेलन । अगाड़ी एगो
 कमनजर मिलल , जे टिल्ला पर से समुन्दर पार के चीज देख ले हल । राजा ओकरो नोकरी पर रख लेलन । फिनो एगो कम पेसाबी मिलल जेकर पेसाब से गाँव - के - गाँव बह जा हल
 राजा ओकरो नोकर रख लेलन । इ तरी छवो आगे  बढ़ल जाइत हलन तो राजा । कमनजर से 
कहलन कि फुलकुमारी के महल केतना दूर हे ? ऊ पेड़ पर चढ़के देखलक तो कहलक कि 
अभी तीन समुन्दर पार हे । कमडेग कहलक कि सब हमर कान्हा पर बइठ जा । सबहे बइठलन 
तो कमडोग  तीन डेग में फूलकुमारी के सहर में पहुँचा देलक । उहाँ के राजा के हुकुम हल कि 
जे  सात समुंदर पार से मउर ला देत आन हमर बनावल सब भात - दाल खा जायत ओकरे से
 हम अप्पन बेटी फुलकुमारी से सादी कर देव । राजकुमार तइयार हो गेलन । कमडेग तुरते 
मउर ला देलक ।
 
राजा खाना के पहाड़ तइयार कर देलन तो कमखोराकी पल भर में चट कर गेल 
फिनो माँगलक तो राजा समूचे राज के अनाज ला के धर देलन । कमखोराकी सब  खा के
कहलक कि आउ हे तो दे दीहीं न तो भर पेट पानीये पिआ दीहीं । नोकर - चाकर पानी  पिआवाइत थक गेलन तो ऊ  कुआँ - तलाब सुखा देलक  । फिन कम पेसाबी मुते लगल तो गाँवा - गिराव  दहे 
लगल । गंगाजी नियन नदी के धारा फूट गेल । सब तबाह हो गेलन तो राजा के बेटा गोड़ - हाथ 
पर के सब के मनौलन - जुलौलन । फिनो गोड़ - हाथ पर के राजकुमार से कहलन कि अब अपने
 नोकर सब के मना कर देऊ आउ फुलकुमारी से बिआह कर लेऊ । तनी देर आउ न रोकव तो
हमर सब परजा दहा जयतन । राजकुमार सब नोकर के मना कर देलन । फिन चट मँड़वा - पट 
भतवान हो गेल । बिआह हो गेल आउ रोसगदी करा के राजकुमार तोतवा के बेटी आऊ
फुलकुमारी के साथे घरे अयलन । महल में अयलन तो मतारी बड़ी खुस होलथिन  । कुछ दिन
के बाद तोतवा के बेटी कहलक कि देखली न माय ( सास ) कि बेटा के सादी फूलकुमारी से 
करा देली ? एकरा पर राजकुमार कहलन कि तू ही का हमर बिआह करौलऽ हे ? फिन तोतवा
 के बेटी रूमाल से खोल के उनकर दाढ़ी - मोंछ - नौह देखा देलक आउ कहलक कि एकरा चीन्ह
 लऽ । राजकुमार लजा के मुँह फेर लेलन । एकरा बाद सबे मिल - जुल के बढ़िया से रहे लगलन ।

