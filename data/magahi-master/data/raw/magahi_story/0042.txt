
जब राजा के हच्छा होवऽ हल तब बाँसुरी बजा देवथ अह हँसती परी चल आवे । दुनो
 रात भर ऐस - मौज करथ आउ फिन हँसती परी इन्द्रासन में चल जाथ । राजकुमार बाँसुरी बराबर
अप्पन तकेया के नीचे रखऽ हलन । कुछ दिन के बाद उनकर भगिनी आयल । ऊ सभे ममानी
 के देखे बाकि छोटकी ममानी के कबहुँ नऽ देखे । से एक दिन ऊ सोचलक कि छोटकी ममानी
 के देखे के चाहीं । जब छोटका मामा सिकार खेले चल गेलन हल तब ऊ उनकर कोठरी में 
गेल आउ उनकर पलंग पर सूतल तो ओकर कपार के नीचे कुछ चीज गड़ल तो बिछावन उठा 
के देखलक कि एगो बाँसुरी हे । ऊ बाँसुरी बजा देलक । बजते के भीतर हँसती परी आ गेल । 
जब कोठरी में अप्पन पति के नऽ देखलक आउ एगो अउरत के देखलक तो ओकरा अइसन 
उठा के पटकलक कि लड़की मर गेल आउ बाँसुरी लेके ऊ चल देलक । इहाँ जब लड़की मर
 गेल तऽ सभे रोवे - पीटे लगलन । छोटका लड़का भी आन के अप्पन कोठरी मे गेलन । भगिनी 
के मर से उनकर मन उदास हो गेल हल । सेई से बाँसुरी उठा के बजावे खातिर तकेया तर
खोजलन । फिन आउ सागरो खोजलन बल्कि बाँसुरी कहीं नऽ मिलल । ओही घड़ी से हाय
 बाँसुरी हाय बाँसुरी कह के चिल्लाय लगलन । सब कोई कहलन कि राजा के बेटा पागल हो
 गेलन हे । से एक दिन आधी - रात के समय घरे से भागा गेलन । ऊ बनरी के खोजइत - खोजइत 
बड़ी दूर तक चल गेलन । ऊ समुन्दर किनारे पहुँचलन तो एगो धाबी कपड़ा धोवइत हल । 
ओही में हँसती परी के कपड़ा लौकल । जाके राजा के लड़का धोबिन के । पाँव लागी मौसी 
कहलन । धोबिन बोलल कि जीअ बनुआ , हम तोरा चिन्हइत नऽ हिवऽ । ई पर राजा के लड़का
 बोललन कि जहिना तोर गवना होलबऽ हल ओही दिन हम्मर जनम भेल हल । एकरा बाद 
घोबिन अप्पन बहिन - बेटा समझ के उनकर खूब मान - आदर कयलक । धोबिन कपड़ा धोवइत 
हल । राजा के लड़का कहलन लावऽ ना मौसी , तह लगा दीवऽ । राजा के लड़का तीन गो
कपड़ा के तह लगौलन आउ बनरी ( हँसती परी के ) के कपड़ा में तह लागवे लगलन तो ओही
 में अप्पन हाथ के अँगुठी तहिया देलन । फिन तहियावे लागी छोड़ देलन । धोबी कहलक कि जा बेटा घरे , हम इन्द्रासन में कपड़ा देले आवइत ही । 

धोबिन जब इन्द्रासन में कपड़ा ले गेल , तो देरी के कारण सभे पड़ी खिसिआय लगलन । 
तब ऊ बोलल कि हमर बहिन - बेटा आयल हल सेई से जरा देरी हो गेल । सब परी अप्पन - अप्पन
 कपड़ा पहिन के चल गेलन । हंसती परी जइसहें अप्पन कपड़ा के तह उघारलक तइसरहीं ओकरा
अँगूठी मिलल । आँगूठी के पहचान गेल आउ घोबिन से पूछलक कि सचमुच में ऊ तोर 
बहिन - बेटा हऊ धोबिन ? धोबिन बोलल कि हाँ ! हँसती परी मन में सोचलक कि ऊ हमरा 
खातिर जात भी गवाँ देलन । एकरा पर धोबिन से कहलक कि अप्पन बहिन - बेटा के खूब 
बढ़ियाँ से खिलइहें - पिलइहें  आउ कल्ह उनका अपना साथे जरा लेते अइहे नऽ । जब धोबिन 
घरे आयल तो राजा पुछलन कि ए मौसी कि ओहनी कुछ बोलतो हलथुन । ना बाबू , खाली
हँसती परी कहइत हल कि जरा अमन बहिन - बेटा के साथे लेते अइहें । 

दोसर दिन घोबिन बहिन - बेटा के इन्द्रासन में लेले गेल । राजा बनरी ( हंसती परी ) के 
देख के  कहलन कि हमरा छोड़ के तू इहाँ चल अयला , हम कइसे जीयब ? सेकरे पर बनरी
कहलक कि हम इन्द्रासन के परी ही जब तक इन्द्र महराज से हुकुम नऽ लेबऽ तब तक हम
 कइसे जायब ?  बाकि हर एगो उपाय बतावइत हिवऽ ओइसही करिहँऽ । तीसो दिन की तरह





