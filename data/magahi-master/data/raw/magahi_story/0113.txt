तब सब कहलन कि बुझा एही सार अगिया लागा देलक है । आग बुतल  , एक – दू दिन ऊ ससुरारी
में ठहरल फिन अप्पन अउरतिया के रोसादुदी करा के घरे चलल ।
राह में जोर के गरमी हल । चलइत - चलइत अहिरा घूर के पीछे देखलक तो मेहररुआ
के कपार से खुन के घारा बहइत  हे । गरमिया से सेनुर पघिल के नीचे तक आ गेल हल ।
ओकरे ऊ खुन जानकर बेआकुल होयल - अब का बचत ? कपारे  फाट गेल हे । तब तक 
एगो आदमी बैल के साथे आबइत हल । अहिरा अपन मेहररुआ के बैला से बदल लेलक
आउ बैल हँकौलक । कुछ दुर चलल तो बैला मूते लगलई । ओकरा गीला माटी से बंद करे
लगलई तऽ बन्दै न होई । ऊ सोचलक कि एकर पेटे फट गेल हे । अब का ई बचत । से
एगो बकरी से बैला के बदल लेलक । कुछ दूर जा के बकरिओ मूते लगलई तो एकरो में माटी
साट के बन्द करे ला चाहलक बाकि एहू न बंद भेल । सोचलक कि अब इ न बचत एकरो
पेट फाट गेल हे । ओही घड़ी एगो कोइरी एक ओड़या लउका बेचे जाइत हल । ओकरा से
कहलक कि एगो लउका दे दऽ आउ बकरिया के ले लऽ । कोइरिया खुसी में दूगो लउका बढ़ा
देलक आउ बकरी ले लेलक । अहिरा लउका लेके घरे पहुंचल । मइया पूछकई कि आउ कनेवा
न आवहत हउ । अहिरा सूरू से अंत तक सब हाल मइया से कह देलक । तब मइया कहकई
कि ठीके कयले । आज तरकारियो न हल । लाव जल्दी बुनइअउ । मइया छील के तरसलक
आउ लउका के तरकारी सीझेला चुल्हा पर चढ़ा देलक । अपने पानी लावे कुआं पर चल गेल ।
बेटवा से कहलक कि देरी होतउ तो उतार दिहँ । एन्ने अहिरा देखलक कि तरकरिया उछिलइत
हे आउ गुदुर - गुदुर करइत हे । ऊ कहलक कि तूं गारी देइत हें ? ठहर ! आउ डंटा ले के ऊ
कड़ाही पर दू डंटा मारलक । तब तक मइया पानी ले के आ गेल । ऊ कहलक कि तुं पानी ला
गेलें तो सार गरिआवे लगलउ । तऽ हमरो खीस बर गेल आउ दू डंटा लगा देली । मइया कहकई
कि अब सीझ गेलउ खा ले ।
एगो सोनार आउ बढ़ही में बड़ी दोस्ती हल । दुनो सगरो साथे रहऽ हलन । एक दफे
उनखनी सोचलन कि कहीं नोकरी करे जाय के चाहीं । ई सोच के दुनो इयार परदेश निकललन ।
कुछ दूर जा के एगो गांव में ठहर के दूनो इयार विचार कयलन कि कमा के पइसा  एके जगुन
रखे के चाहीं । बढ़ही अप्पन काम करे लगल आउ सोनार सोना के बेपार करे लगल । ई तरह
दुनो बड़ी मानी पइसा बटोर लेलक । कुछ दिन के बाद दुनो इयार घरे चललन आउ कहलन
कि घरे चलके  पइसा बांटे के चाहीं । जब घरे अयलन तऽ पइसा बांटे लगलन । सोनरा कहलक
कि हम दू हिस्सा लेववऽ तऽ बढ़ही कहलक कि हमरा आधे - आध करार हे । ऐही में दुनो के
झगड़ा होवे लगल । झगड़ा फरिआबे राजा भीजुन गेलन । ओहनीं राजा से सब बेयान कहलन ।
तब राजा साहेब कहलन कि फैसला तुरत होयत । तोहनी अपन - अपन काम देखावऽ । तब
सोनार कहलक कि ए राजा साहब एगो बड़का गो तलाब बनावऽ आउ हमरा छव भर सोना
दऽ । तुरत पोखरा खना गेल आउ सोनार के सोना मिल गेल । सोनार एगो बढ़िया मछड़ी बना

