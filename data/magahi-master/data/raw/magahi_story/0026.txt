दइतिन बहिन के करमात बीतइहऽ । बारह बरीस आसा - पुराई देख के अप्पन परान छोड़ दीहऽ । एतना कहके राजा के लड़का पैदले जंगल में चल देलन । चलइत - चलइत जंगल में एगो कुटिया देखाई पड़ल । ऊ
 कुटिया में कोई चीज के कमी नऽ हल । ऊ कुटिया में भगवान के हार भेजल समझ के खाय - पीये 
आउ रहे लगलन । एक दिन कुटिया के दुहारी पर एगो सियार आन के बइठ गेल । साधु जी
 जब भोजन कयलन तब सियार के भी देलन । सियार के बढ़ियाँ भोजन मिलल तो ओहीं पर 
रहे लगल । सियार रोज - रोज साधुजी से भोजन पावे लाल आउ खा - खा के मोटा गेल ।
 एक दिन सियारा जंगल में घुमे - फिरे गेल तो ओकरा मोटा - ताजा देख के एगो बाघ पुछलक कि अयँ सियार भाई , तूँ एतना मोटा - ताजा कइसे हो गेले हे ? ऊ मोटाय के सब हाल 
सुनउलक । सुनके बाघ कहलक कि हमहुँ बाबा जी भीर रहब । एकरे पर सियरा कहलक - 
ना दादा , बाबा के तूँ खा जयबें तो फिर हमरो तकलीफ होयत । बाघ बड़ी कसम खयलक तब
सियार ओकरा साथे लेके चलल । ओहनी कुटिया भिर पहुँचलन तो सियार कहलक - पहिले हम 
बाबा से पुछले आव हिया । बाबा जइसन कहथुन ओइसन हम करबउ । जब सियार बाबा से
 पूछे लगल तो बाघ कुटिया के पीछे सुने लगल । सियार बाबा से सब हाल कहलक तो बाबा
 बाघ के रहे खातिर हुकम दे देलन । दुनों बाबा के कुटी भिरू रहे लगलन । कुछ दिन बीतला
 के बाद बाघ सियार से कहलक कि साधु बाबा के बनावे - खाय में बड़ी तकलीफ होबऽ हइन । 
इनका हमनी सादी - विआह करा देतिअइन हल तो अच्छा हलइ । एही सोच के रात में खा - पी
के दूनो चल देलन । जाइत - जाइत ओहनी राजा के एगो महल में पहुंचलन । राजा अपन लड़की 
के रहे ला एगो अलग महल बना देलन हल । रात - दिन लड़की ओकरे में रहऽ हल । कनहुँ से 
ओकरा में आवे - जाय के रस्ता ना हल बाकि एगो लोहा के छड़ के बड़का गो फाटक बनल
 हल । दूनों ओहजे पहुँचलन । फिन सगरो घूम - फिर के देखलन तो कनहुँ से घुसे के राह ना 
मिलल । फिन बाघ खिड़की के छड़ के गते -  गते ममोर के सियार के जाय भर जगह बनवलक
आउ सियार से कहलक कि तुँ घुस के फाटक के किल्ली खोल दीहें । सियार घुसलक आउ
 किल्ली खोल देलक तब बाघ भी घुसल । देखइत हे कि राजा के एगो खुब सुन्नर लड़की सुतल
 हे । बाघ सोचलक कि कइसे एकरा ले चलूँ । अगर जगा के ले चलब तो डर के मारे मर
जायत । एही तरह छव - पाँच करके पलंग सहित लड़की के पीठ पर उठाके ले चलल । 
जाइत - जाइत बीच जगल में लड़की के नीन टूट गेल तऽ देखलक कि बाघ पलंग - सहित हमरा 
पीठ पर ले जाइत हे । डर के मोर ओकर खुन सुख गेल । बाकि अलचारे बेचारी का करइत
 हल । फिनो आँख मुंद के सूत गेल । बाघ जा के साधु बाबा के बगल में ओकरा रख देलक ।
 बाबा के नीन दूटल तब देखलन कि एगो खुब सुन्नर लड़की पलंग पर नीन से सुतल
 हे । एकरा बाद लड़की के भी नीन टूटल । फिन बाबा आउ लड़की में बात - चीत होयल तऽ
 सारा हाल मालूम भेल । दूनों में परेम भे गेल । बाबा तुरंते समझ गेलन कि ई सब करनी बघवे 
के हे । बाघ के बोला के बाबा खिसिअयलन कि जहवाँ से लैले हें उहवाँ तुरन्त पहुँचा आव । 
एकरे बीच लड़की के फिन नीन आ गेल । तुरंते  बाघ बाबा के डरे रातो - रात जहवाँ से लालक 
हल ऊ लड़की के उहवाँ पहुंचा देलक आउ चल आयल । तब सियार कहलक कि हम कहइत 
हलिअउ ना कि बाबा खिसिअथुन ।





