आज भी नाच होतवऽ । तबलची बड़ी गाँजेड़ी हे , तू ढेर मानी गाँजा लेके तबलची के बगल में
 बइठ जइहँऽ आउ हाली - हाली गाँजा बना के ओकरा ताबड - तोड़ पिलइहँऽ । तब तबलची नीसा
 में हो जतवऽ तब इन्द्र महाराज खिसिया के दूसर तबलची खोजिहें । एकरे पर झट से तू तबलवा
 बजावे लगिहँऽ । आउ हम खुब नचबवऽ । नाच देख के इन्द्र महराज तोरा इनाम माँगे कहतथुन । 
जब तीन बचन दे देथुन तब तू हमरा माँग लिहऽ । दोसर दिन राजा के लड़का ओइसहीं कयलक
 आउ तबलची के नीसा आ गेला पर कइसहुँ ऊ तबला बजबलक बाकि ऊ दिन हँसती परी खूब नाचल । इन्द्र महाराज खुस होके तबलची से इनाम माँगे ला कहलन नो ऊ तीन बचन 
लेके हँसती परी के माँग लेलक । बचन हार के इन्द्र महराज बड़ी मन - मसोस के हँसती परी के 
ले जाय ला हुकुम देलन । उहाँ से हँसती परी आउ राजा के लड़का अप्पन राज में चल अयलन
 आउ खुसी से रहे लगलन ।

जैन आउ मेठ सुबरन सुन्नरी

कहताहर - राजदेव सिंह ,  ग्राम टिकुली , जिला - औरंगाबाद ।
एगो राजा हलन । उनकर एगो बेटा हलऽ । राजा बेटा के पढ़े लागी गुरु के पास भेज
 देलन हल । लड़का के नाम हल जैन । जैन बड़ी भारी मेहनत से पढ़इत हल । गुरु जी के भी
 एगो खूब सुन्नर लड़की हल । जैन के देख के ऊ लड़की मोहित हो गेल । दुनो में रोज बात - चीत 
होवऽ हल । बाकि जैन बह्मचारी हल । गुरु - लड़की के साथ जैन बहिन के तरह व्यवहार करऽ
 हल । एक समय के बात हेय कि राजा के बेटा के बिआह करे लागी कहलन । ई खबर सुन
 के गुरु जी के लड़की कहलक कि तू हमरा से विवाह कर लऽ । जैन लड़की के बात नऽ 
मानलक तो लड़की अपन झूला आउ साड़ी फार के अप्पन बाप से कहलक कि बापजान हमरा
जैन बरिआरी बेइज्जत कयलक हे । गुरु सुन के जैन पर बड़ी खिसिअयलन आउ जाके ओकर
 बाप राजा से कहलन कि कोई अदमी कोई अउरत के बरिआरी बेइज्जत करे तो ओकर कउन 
सजाय देल जायत ? राजा कहलन कि ओकरा फाँसी देल जायत । गुरु जी सारा हाल कह
 सुनौलन । सुनके राजा कहलन कि लगऽ हे अपने ओकरा बढ़ियाँ से शिक्षा नऽ देली हे ? ठीक हे तो जैन के सजाय में हम ओकरा राज से निकाल देइत ही । 

जैन घर से निकाल देल गेल । मरे से जाइत - जाइत जंगल - झाड़ में पहुँचल । ऊ जंगल
 में एगो पुल मिलल । ऊ पुल तर तीन - चार गो चोर रह हलन आउ राही - बटोही के मार - पीट के
माल - असबाब छीन ले हलन । जैन ओहिजा पहुँचल तो रात हो गेल हल । चोर लोग पुछलन 
कि कउन हे ? तऽ ऊ कहलक कि हम जैन ही । जैन बड़ी मजबूत आउ बहादुर हल । तीनों - चारो चोर ओकरा में लपटा गेलन तो जैन अकेले उनकरा के मार - मार के छत्ता कर देलक । तब
चोरवन सोचलन कि एकरा कइसहूँ जान मार देवे के चाहीं । ओहनी तीन - चार सौ लड़की आउ
 अउरत के बन्द कयले हलन आउ काफी घन - दौलत जमा कयले हलन । चोरवन कहलन कि
 अगर तू बह्मचारी हे तो ओने एगो मंदिर के बगल में भारी गरम जल के कुण्ड हे । ओही कुण्ड 
के पास एगो देवता पत्थल हो गेलन हे । उनका सराप हे कि कोई बह्मचारी ऊ गरम कुण्ड में
नेहा - घोवा के पत्थल के छू देत तब ऊ असली रूप में देवता बन जयतन । जैन के पुरा विस्वास





