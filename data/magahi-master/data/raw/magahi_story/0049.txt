
बिआह करला के बाद अयबो कयलन तो रूस के भाग गेलन । इहाँ आन के किराया पर रहइत 
हथ । सातो लड़का बोलल कि हाँ हमर बहनोई हथ । राजा कहलन कि हम अइसे न मानब,
 जब तोर दमाद आउ बहनोई हथ तो तोर बेटी पहचान लेत । तब हम समझब कि ठीके में तोर 
दमाद हथ । 

तुरत ठग अप्पन बेटी के बोलौलक आउ पहचाने लागी भेजलक । लाल के पोसाक 
आउ रंग नियन ढेर अदमी के एक जगुन खड़ा कर देल गेल । ठग के बेटी घुरइत - घुरइत गेल
 आउ पहचान के हाथ पकड़ लेलक । फिन राजा कह देलन कि तोरे दमाद हे । लाल आउ हीरा 
ठग के लड़की के लेके किराया ओला महल में चल गेलन । ठग लोग बेटी के इसारा से समझा
 देलन कि इज्जत भी बच्च जाय आउ काम भी बन जाय । जब लाल कोठी में ठग के बेटी के
 लेके गेल तो ओकर छाती पर तलवार लेके बइठ गेल आउ कहलक कि हमर कि ठग के
 ? लड़को बोलत कि हम तोहर ही । तोहर न रहती हल तो हम तोहर जान बचवती हल ? कुछ 
दिन के बाद ऊ कहलक कि अइसे काम न चलत । ठग के पास तेज दउड़ेवाली दूगो साँढ़िनी 
हे । से साँढ़िनी के कइसहूँ ले आवे के चाहीं । एगो साँढ़नी साठ कोस चलऽ हल आउ दुसर
साँढ़नी अस्सी कोस चलऽ हल । ऊ अस्सी कोस भागेओली साँढ़नी के लावे गेलन तो साठ 
कोस भागेओलन साँढ़नी के लेले चल अयलन । ठग के बेटी के साथ साँढ़नी पर भागात
 लाल बीच जंगल में जा के ओकर छाती पर सवार होके तलवार से मार देलन । मतरइत खनी 
ऊ सराप देलक कि हमरे नियन छछनइत तोरो परान जयतो । फिनो हीरा आउ लाल दूनो घोड़ा
 पर भागे लगलन । एने  सबेरे होयल तो ठग अपन घरे के केबाड़ी खोललक तो एगो सांढ़नी के न देखलक । ऊ अस्सी कोस चलेओली बचल हल । सेकरा पर सवार होके ठग लाल आउ हीरा के रपेटलक । जाइत - जाइत हीरा - लाल साढ़नी पर भागइत लौकल । एनी हीरा - लाल सोचलक
 कि अब हमनी के पकड़ के मार देतउ तो ओहनी दुनो पीठ में पीठ सटा के दुनो हाथे तलवार चले लगल । अंत में दुनो ओहनी सातो ठग के मूँढ़ी काट देलन । बुढ़वा ठग बन गेल आउ गोड़ - हाथ परे 
लगल कि हमरा मत मारऽ हम तोर घोड़ा के रखवाली करके जिनगी बिता लेब । तीनो साथे चललन । जब कुछ दुर गेलन तो एगो पोखरा पर नेहाय - खाय ला ठहर गालन । ओहनी नेहा 
के पूजा करे ला मुँड़ी निहुरौलन तो बुढ़ा ठग झट से लाल के गरदन पर तलवार चला देलक
 आउ लाल के मुँड़ी कटा गेल । फिन हीरा के आन के कहलक कि ओकरा तो जान मार देलिअऊ का
 अब तोरो मारवऊ । डर के मारे हीरा ओकरे साथे घोड़ा पर चढ़ के चले लगल । जाइत खानी 
रास्ता में हीरा अप्पन गोड़ के पयजेब गिरा देलक आउ ठग से कहलक कि उतर के ले आवऽ
 । बुढ़ा खिसिया के कहलक कि चल - चल हमारा ही अइसन केतना गेहना हे । फिन कुछ दूर गेल पर दूसर गोड़ के पयजेब गिरा देलक आउ हीरा लावे ला कहलक । बूढ़ा  फिनो खिसिया
 गेल । फिनो थोड़े दुर गेल तो हाथ के कँगना गिरा देलक आउ बूढ़ा  ठग उठावे ला निहुरल 
तो हीरा तलवार से मारलक तो ओकर मूँडी कटके गिर गेल ।





